<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Divá Bára</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection1">
<h2 class="mlpuroven2kapitola">II.</h2>

<p class="mlptextbez1radku">Život na venkově plyne tiše, bez hluku a šumu, jako
luční potok. Tři léta minula, co Elška do Prahy odjela. Zprvu ani panna Pepinka
ani pan farář si nemohli zvyknout, nesmírně se jim stýskalo, když ale kostelník
namítl, proč se Elška z domu posílala, říkala panna Pepinka velmi moudře: „Milý
Vlčku, člověk nesmí žít pro dnes, musíme myslet na dále. My – nu, copak my už,
dá Pánbůh, ten život nějak protlučem. Ale Elška je mladá, na tu je nutno myslet.
Peníze zachovat, ty můj milý bože, z čehopak! Trocha peřin, vybytí, to je
všecko, co někdy po nás dostane, a to je málo. Svět se ohlíží po těchto (přitom
rozevřela Pepinka dlaň a druhou rukou dělala na ní pantomimu počítání) a pražská
teta jich má – nepočítaných. Snad se jí Elška zalíbí, jen k jejímu dobru ji tam
necháváme.“ Pan kostelník dal panně Pepince zcela zapravdu.</p>

<p class="mlptext">Pražská paní teta stonala mnoho let, od té doby, co jí manžel
zemřel. Vždy psala panu švagrovi a panně švagrové, že je živa jen na lécích, a kdyby
neznal její lékař předobře její náturu, že by dávno ležela na svatém poli.
Najednou ale psala Elška, že má paní teta jiného lékaře, ten že jí radil, aby
se každodenně koupala ve studené vodě, hodně chodila, dobře jedla a pila, že
bude hned zdráva. Paní teta že ho poslechla, a že je zdráva jako rys.</p>

<p class="mlptext">„Hm, jaké to novoty. No, když je tomu tak, může Elška hnedle
domů přijet.“</p>

<p class="mlptext">Jak panna Pepinka chtěla, tak se stalo. Ještě ten samý den
musel pacholek vytáhnout kolesku<a href="../Text/diva_bara_008.html#_ftn9" title="" class="pcalibre pcalibre1" id="_ftnref9"><span class="msofootnotereference"><span class="calibre10"><span class="msofootnotereference"><span class="calibre11">[9]</span></span></span></span></a>
z kolny, dovézt ke koláři a panna Pepinka si umínila sama pro Elšku jet.
Vynesla si z komory klobouk, aby si ho prohlídla, jestli neutrpěl škodu. Ano,
panna Pepinka měla také klobouk, dostala ho před desíti lety, když byla v Praze,
od paní tety. Ve Vestci nikdo ji v něm neviděl, ale když jela do blízkého města
na děkanství na pouť s panem bratrem, to si ho nasadila a do Prahy musela ho
vzít také s sebou, aby, jak říkala, neplodila paní tetě v šátku ostudu.</p>

<p class="mlptext">Druhý den byla koleska připravena, třetí den poručila Pepinka,
aby ji namazali, koně dali okovat, čtvrtý den loučila se s hospodářstvím,
poslala pro Báru, aby za její nepřítomnosti dohlídla, pátý den časně zrána
nakládal se na kolesku obrok pro koně, strava pro pacholka, částečně i pro
pannu Pepinku, koš vajec, hrnec másla a podobné dárky pro paní tetu, škatule s kloboukem,
uzel šatu… Po mši svaté schovala se po dlouhém loučení a nařizování do kolesky
i panna Pepinka, pacholek švihl do koní a s Kristem pánem vydali se na cestu.
Kdo zhlídl starožitnou kolesku, která se podobala křídlatému kotli, visícímu
mezi čtyřmi koly, zdaleka smekal, ačkoliv pannu Pepinku, zavinutou v kolikero
šátcích, v hluboké kolesce, mezi všelikým nářadím a v kupě sena, která nad ní
čněla, ani vidět nebylo. Ale sedláci znali kolesku, kterou vídali již jejich
otcové, a povídávali si, že ta koleska pamatuje Žižku.</p>

<p class="mlptext">Nikdo se vroucněji na Elščin příjezd netěšil jako Bára, nikdo
na ni také vroucněji nemyslíval než ona, nikdo více o ní nemluvíval. Když
neměla s kým, hovořila s Lišajem, slibovala mu, až se Elška vrátí, jak se bude
mít zase dobře, ptala se ho, zdali se i jemu nestýská. Panna Pepinka i pan
farář věděli, jak Bára Elšku miluje, a přáli jí též. Když se jednou panna
Pepinka trochu roznemohla a Bára ji s největší ochotností obsluhovala,
přesvědčila se o dívčině věrnosti a dobrosrdečnosti tak, že si ji v čas díla
brala na faru ke své ruce na pomoc, a konečně tolik důvěry v ní měla, že i klíč
od špižírny jí svěřila, což byl u panny Pepinky největší důkaz náklonnosti.
Proto jí také odevzdala dohled nad domem, když odjela, čemuž se všecky
hospodyně divily a za což se kostelníková na Báru ještě více popudila. Hned se
zase povídalo: „Vidíme, takoví nepodařenci mají z pekla štěstí, jak se tam na
faře uhnízdila!“ Myslely tím Báru. Nepominul předsudek proti ubohému děvčeti,
ona se ale nestarala, mají-li ji lidé rádi, či nemají, nevtírala se mezi chasu
ani k hraní, ani k tanci, hleděla si své práce, svého starého táty a fara byla
její Praha. Ozývaly se po vsi hlasy, které pravily: „Ta čest se musí tomu
děvčeti dát, že jí je v obratnosti a síle málokterý chlapec roven, děvče pak žádné.
Kterápak by unesla tak plná vědra vody a ještě si s nimi šla, jak by jí hráli. –
A s dobytkem, kdo tak umí? Kůň i býk, kráva i ovce, všecko ji to poslouchá, ona
zmůže všecko. Takové děvče je v hospodářství pravé boží požehnání.“ Ale kdyby
se byl kterýkoliv chlapec ozval, že by si ji i za ženu vzal, tu hned mámy
křičely: „Ne, ne, chlapče, tuto nám nevoď do rodiny, člověk nemůže vědět,
kterak to dopadne. A divous to je!“ Opravdu se tedy o děvče ucházet žádný z chlapců
nesměl a žertem si nikdo netroufl. Bára nenechala se sebou vládnout, aniž si
dala pěknými slovy oči zasypat. Nejvíce ji nenáviděla kostelníková, ačkoliv jí
Bára jaktěživa na kříž stéblo v cestu nevložila, ba naopak dobře činila tím, že
Josífka před mstou chlapců chránila. Jak dostal který chlapec v kostele od
kostelníka pohlavek, zajisté ho chtěl vrátit Josífkovi. Ale kostelníková měla
na něj zlost, že je bluma a nechá se bránit od děvčete, že má to děvče rád.
Měla zlost, že Bára chodí na faru a že ji mají i tam rádi. Ona by ji zajisté z fary
vypíchala, kdyby panna Pepinka nebývala pannou Pepinkou. </p>

<p class="mlptext">Ale Pepinka si nedala do kaše foukat – nejméně od
kostelníkové. Jednou udělala kostelníková s učitelovou na pannu Pepinku klep a od
té doby spolu dobře nevařily, ačkoliv dříve bývaly jedna ruka. – Pana Vlčka
panna Pepinka mnohdy za to sekla, řkouc: „Ach špičatý nůsek rád podrývá.“ To
padalo na kostelníkovou, ale Vlček býval na faře vždy beránkem a jen doma
pravým Vlčkem.</p>

<p class="mlptext">Přešly dva tři, přešly čtyři dni, co Pepinka odjela. Bára se
nemohla dočkat. „Bože, jemnostpane, jakpak daleko je do té Prahy?“ zeptala se
Bára pana faráře, když se odpoledne vyspal. To býval v nejlepším rozmaru.</p>

<p class="mlptext">„Měj strpení, děvče, ještě tu být nemohou. Dvacet mil, to je
kus země, tři dni potřebujou tam, dva dni se tam Pepinka zdrží a tři dni na
zpáteční cestu – spočítej si to.“ Bára počítala dny, a když čtvrtý den nastal,
bylo na faře chystání a Bára čítala již jen hodiny. Konečně, když po desáté ven
vyběhla vyhlížet, slunce již zapadalo a táta hnal domů, ukázala se na silnici
koleska.</p>

<p class="mlptext">„Už jedou!“ křikla Bára, že to po celé faře zaznělo. Pan farář
vyšel před vrata, pan kostelník za ním. Bára by byla letěla ráda přijíždějícím
vstříc, ale ostýchala se, běhala z místa na místo, a když se koleska již k samé
faře blížila, přišla na ni úzkost, srdce jí tlouklo, hrdlo se jí stahovalo,
horko i zima ji pocházely. Koleska se zastavila u vrat, nejdříve se z ní vyvalila
panna Pepinka a za ní skočila štíhlá postava růžolícího děvčete, na něž farář,
kostelník i chasa se zahleděla. Kdyby byla panu faráři nepadla okolo krku a strejčkem
ho nenazvala, nebyli by věřili, že to Elška. – Bára z ní oči nespustila. Tu se
ale Elška strejčkovi vyvinula z náručí a k ní přistoupila, za obě ruce ji
chytla, vzhůru do očí jí zahleděla a svým lahodným hlasem pravila: „Báro, Báro,
stýskalo se mi po tobě! Jak ses měla – je Lišaj ještě živ?“</p>

<p class="mlptext">V tu chvíli se pustila Bára do pláče a plakala, až jí srdce
usedalo, a nemohla ani odpovědět. Po chvíli teprve si vzdychla: „No, jen když
jste už zde, milá Elško!“</p>

<p class="mlptext">Pan farář opakoval po Báře: „No jen když jste již tu. Stýskalo
se nám.“</p>

<p class="mlptext">„Chtěli mne tam zdržet ještě den,“ povídala panna Pepinka a kladla
přitom kostelníkovi, Báře i služce všeliké věci z kolesky do náručí, „ale šlo
mi tu o vás, pane bratře, abyste tu nebyli sami. Také bychom nebyli vystačili s
obrokem,“ dodala.</p>

<p class="mlptext">Kolesku dali zase do kolny na odpočinek, panna Pepinka si
uložila klobouk do komory, tak neposkvrněný jak ho vzala, uložila, co s sebou
přinesla, a rozdala dárky. Bára dostala pěkné pentle k sukni i do vlasů a od
Elšky korále na krk. Elška si také přinesla spoustu pěkného oděvu, ale tím by
se byla nezalíbila, kdyby si nazpět z Prahy nepřivezla svoje nezkažené, dobré
srdce. – Nezměnila se.</p>

<p class="mlptext">„Ach Báro, tys vyrostla!“ bylo první, čemu se Elška divila,
když měla kdy s Bárou promluvit a jak náleží si ji prohlídla. Bára byla o hlavu
větší než Elška.</p>

<p class="mlptext"><span class="calibre12">„Ach, Elško, vy jste ještě
taková hodná, jako jste bývala, ale jste ještě hezčí, kdyby to nebyl hřích,
řekla bych, že jste podobná k Panence Marii na našem oltáři.“</span></p>

<p class="mlptext">„Jdi, co to mluvíš,“ okřikla ji Elška, nikoli ale přísně, „ty
mi lichotíš.“</p>

<p class="mlptext">„Bože chraň, mluvím, jak srdce velí. Já se nemohu pohledu na
vás ani nasytit,“ upřímně řekla Bára.</p>

<p class="mlptext">„Milá Báro, kdybys přišla do Prahy, tam je pěkných děvčat!“</p>

<p class="mlptext">„Ještě krásnější než vy?“ divila se Bára.</p>

<p class="mlptext">„Baže krásnější,“ vzdychla Elška.</p>

<p class="mlptext">„Jsou v Praze hodní lidé? Je tam krásně? Líbilo se vám tam?“
ptala se po chvíli Bára.</p>

<p class="mlptext">„Ke mně byli hodní všichni, tetinka, učitelka, všechny mě měly
rády. Ráda jsem tam byla mezi nimi, ale také se mi stýskávalo po vás a přála
jsem si, abys ty u mne byla. Ach, milá Báro, tam je krásně, že si to ani
pomyslit nemůžeš! Když jsem viděla Vltavu, zámek, krásné kostely, velikánské
domy, zahrady, strnula jsem. A lidu chodí po ulicích jako o procesí, někteří
vystrojení i ve všední den, jako by byl svátek, kočáry jezdí ustavičně, hluku a
je zvuku tam, že člověk neví, kdo je s kým. No, počkej, příští rok pojedem tam
spolu na pouť,“ doložila Elška.</p>

<p class="mlptext">„Co bych já tam dělala, lidé by se mi vysmáli,“ mínila Bára.</p>

<p class="mlptext"><span class="calibre12">„Nevěř tomu, tam si na
ulici jeden druhého nevšimne, jeden druhého nepozdraví.“</span></p>

<p class="mlptext">„To se mi nelíbí, to je divný svět,“ divila se Bára.</p>

<p class="mlptext"><span class="calibre12">Druhý den – byla neděle –
se Elška pěkně ustrojila, na hlavu si posadila červenou aksamitovou</span><a href="../Text/diva_bara_008.html#_ftn10" title="" class="pcalibre pcalibre1" id="_ftnref10"><span class="msofootnotereference"><span class="calibre13"><span class="msofootnotereference"><span class="calibre14">[10]</span></span></span></span></a><span class="calibre12"> čepičku, což bylo právě v módě a velice jí to
slušelo, a šla na hrubou. Zraky všech byly v kostele jen po ní obráceny a mnohý
z chlapců si myslel – za tebe, děvče, sloužil bych třebas dvakrát sedm roků, kdybych
věděl, že tě dostanu.</span></p>

<p class="mlptext"><span class="calibre12">V kostele bývala Elška vždy
pobožná, nevšímala si nikoho kolem sebe, tak i tentokrát, ale když šla z kostela
po vsi, teprve se ohlížela kolkolem, pozdravovala se s vesničany, kteří se k ní
hrnuli a vítali ji z Prahy. Ona se poptávala, jak se jim vedlo po všecky časy,
a zodpovídala jejich otázky. Mnoho se přece za ta tři léta změnilo, jakkoli se
to vesničanům ani nezdálo. – Tu tam nebylo stařečka neb stařenky, které
vídávala Elška v neděli sedět na záspí nebo v sadě a vyhřívat se na sluníčku.
V kole veselé chasy chyběl nejeden párek, protože se již staral o svoje hospodářství.
V trávě se batolily děti, jichž Elška neznala, mnohá hlava zbělela, jež šedivá
jen byla, vrstevnice Elščiny s chlapci se vodily, neboť nebyly už považovány za
nedospělé. Avšak i Elšku žádný neoslovil již „Elško“, každý přidal k jménu i název
„panno“.</span></p>

<p class="mlptext">Když slyšela Elška takové oslovení, zbarvila se jí tvář. Tímto
názvem vyslovili prostí vesničané, co Elška dosud sama nevěděla, totiž že už
není dítě. V Praze jí říkali zpočátku slečinko, později slečno. Zprvu myslela,
že je to posměch, ale když slyšela, že je to obecný titul pro děvčata, nechala
si tu módu líbit. Titul „panno“ ji ale více ctil, výše ji povznášel, to dobře
cítila, proto ji polil ruměnec panenského studu.</p>

<p class="mlptext">Také kostelníková vyšla na práh, a když šla Elška kolem, zvala
ji dovnitř; Elšku měla ráda, ačkoliv pannu Pepinku v lásce neměla. Vyptávala se
Elšky, jak se měla v Praze, jak vyhlíží oltář sv. Jana na hradě, zda je to
pravda, že most je zlatem dlážděný, a když jí Elška na vše odpovídala,
prohlížela si ji od hlavy do paty, ani nitka neušla těm jedovatým očím. Elška
se ptala na Josífka.</p>

<p class="mlptext"><span class="calibre12">„Ach, ten se dobře učí, ve
škole je první a roste jako z vody. Mnoho, mnohokrát vzpomněl na vás, panno
Elško, kdykoli tu na prázdninách býval. Stýskalo se mu, neměl ani s kým se
povyrazit. Se zdejší chasou, to se pro něho už nesluší, když je studentem,“
mínila kostelníková. Elška byla sice jiného mínění, ale mlčela. Odpoledne šla
Elška navštívit Báru.</span></p>

<p class="mlptext">Pastýrna byla malá chalupa, nejmenší z celé vsi, ale snad
nebyla mimo fary nikde větší čistota jako tam. Stůl, lavice, dvě židlice, lože,
truhla a stav byl všechen nábytek, byl ale čistý jako sklo, zdi byly bílé jako
křída, vydrhnutý strop se leskl, jako by byl udělán z ořechového dřeva. Na zdi
viselo několik obrázků a za nimi zelené letorosty, v poličce se lesklo několik
džbánečků a talířů, všecko památky matčina věna. Malá okénka byla v létě vždy
otevřená a v nich ve střípkách kvetly bazalky, fialy i rozmarýna. Podlaha
nebyla dřevěná, byl to jen utlučený mlat, ale Bára si ji pokryla rohoží, kterou
si sama upletla.</p>

<p class="mlptext">U chalupy bylo kousek sadu a malinká květná zahrádka, kterou
si Bára pěstovala. Všude a na všem bylo vidět, že obyvatelé chýšky znají málo potřeb,
stvoření ale, které v ní vládne, že není prosto krasocitu.</p>

<p class="mlptext">Ani jediné děvče ve vsi, nevyjímajíc služebné, nechodilo si
tak prostě jako Bára, ale ani jediné nevyhlíželo celý týden při práci tak čistě
jako ona. Její košile, u krku a u rukou nabraná, byla velmi hrubá, ale bílá
vždy jak padlý sníh. Suknice tmavá, vlněná, zástěra též hrubá, plátěná, byl
celý její oděv, v neděli jen se obula a vzala šněrovačku, v zimě přidala vlněný
kabátek. Její ozdobou byla lemovka na sukni, červený tkaloun<a href="../Text/diva_bara_008.html#_ftn11" title="" class="pcalibre pcalibre1" id="_ftnref11"><span class="msofootnotereference"><span class="calibre10"><span class="msofootnotereference"><span class="calibre11">[11]</span></span></span></span></a> u
zástěry, červené stužky v černých vrkočích, které jí po zádech dolů visely
skoro pod kolena. Děvčata jí mnohdy vytýkala, že chodí po celý týden rozpásaná,
ale ona je přece neposlechla, bylo jí tak volno a Elška jí vždy říkala, že jí
to lépe sluší bez šněrovačky. Bez marnosti není nikdo, ani Bára bez ní nebyla!</p>

<p class="mlptext">Veliké potěšení měla Bára, že ji Elška navštívila. Vodila ji
všude, chlubila se jí zahrádkou, vedla ji do sadu, na pole i na louku k tátovi,
který se nemohl Elšce vynadivit, jak vyrostla, zkrátka pochodily všechna místa,
kde se před třemi roky honívaly. Pak se usadily do sadu, Bára přinesla na misce
smetanu, v níž byl nadroben černý chléb, postavila ji do trávy a jedly s Elškou
jako před časy. Přitom jí Bára vypravovala o svojí černé krávě, o Lišajovi a přišla
řeč na Josífka.</p>

<p class="mlptext">„A ještě tě nemůže Vlčková vystát?“ ptala se Elška.</p>

<p class="mlptext">„Ba, nemůže, jako by jí sůl do očí sypal, když mne vidí, a když
neví nic jiného, haní moje oči, že prý koukám jako pulec.“</p>

<p class="mlptext">„Nehodná je za to!“ hněvala se Elška.</p>

<p class="mlptext">„Ba, nehodná, dokonce když jí neubližuju! Onehdy jsem ale
dostala zlost a poslala jsem jí zrcadlo, aby se nejdříve na svoji krásu
podívala, než jiného haní.“</p>

<p class="mlptext">„Dobřes udělala,“ smála se Elška, „ale proč se jen na tebe
hněvá?“</p>

<p class="mlptext">„Eh, ona svýma baziliščíma očima každého uštkne, nejen mne.
Ale snad se proto hněvá, že jsem u vás v pěknějším světle než Josífek a že mne
Josífek má rád. Chudák je vždy bit, když se matka dozví, že byl u nás. Dost se
mu namluvím, nechoďte k nám, a přece přijde, nemohu tedy za to.“</p>

<p class="mlptext">Elška mlčela, po chvíli se ale ptala: „A máš ty Josífka ráda?“</p>

<p class="mlptext">„Proč bych ho neměla mít ráda, každý na něho kdáče, chudáka malého,
jako na mne, jenže on se bránit neumí, je mi ho líto.“</p>

<p class="mlptext">„Což je dosud takový, jaký byl? Vždyť řekla Vlčková, že
vyrostl.“</p>

<p class="mlptext">„Lišajovi do podvazků,“ usmála se Bára, hned ale pravila
útrpně, „kterak má růst, když dostane od mámy víc buchet do zad než do žaludku.“</p>

<p class="mlptext">„A co tomu říká Vlček, vždyť je to jejich syn?“</p>

<p class="mlptext">„Vlček a Vlčková jedno pásmo. Mají zlost, že by Josífek nerad
byl panem páterem. Ty můj pane bože, jako by za to mohl, že se mu to teď
nelíbí, vždyť nevolná služba Pánubohu milá by nebyla.“</p>

<p class="mlptext">„Pravdaže ne,“ dosvědčila Elška.</p>

<p class="mlptext">Ještě se chvíli děvčata bavila, pak vyprovodila Bára Elšku
domů a od té doby chodívaly zase k sobě, ačkoliv si více na peci s panenkami nehrávaly.</p>

<p class="mlptext">Přátelství těch dvou děvčat nebylo ale sousedkám vhod, začaly
si povídat, proč se panna Elška jen s pastýřovic druží, že se to pro ni nesluší,
že by měla spíše s rychtářovic, konšelovic<a href="../Text/diva_bara_008.html#_ftn12" title="" class="pcalibre pcalibre1" id="_ftnref12"><span class="msofootnotereference"><span class="calibre10"><span class="msofootnotereference"><span class="calibre11">[12]</span></span></span></span></a> a jinými se družit.
Schválně se o tom mluvilo hlasně, aby se to doneslo panně Pepince k uším. Pannu
Pepinku to mrzelo, nebylo radno sousedky popudit. Mezi chasu nechtěla ale Elšku
poslat, děvčata zvát k sobě na faru nebylo též jaksi slušné. Mluvila o tom s Elškou.
Elška krátce rozhodla, že půjde někdy vesnická děvčata navštívit, že však Bára
zůstane její nejmilejší družkou. Panna Pepinka neměla nic proti tomu, neboť
měla Báru z mnohých příčin ráda. Měla za to, že se Bára sotva kdy provdá, že
tady zůstane její pravou rukou, kdyby se měla Elška provdat. Panna Pepinka měla
pro Elšku ženicha za lubem, ale nikdo o tom nevěděl, ani sám pan farář. Byl to
správce ze sousedního panství, panně Pepince se ten človíček líbil, i zdálo se
jí, že by to bylo pro Elšku šikovné zaopatření. Panská pole hraničila se
zádušními a pan správce, když zašel až na ten konec, vždy se stavěl na faře.
Elška neměla o štěstí, které jí tetinka v duchu chystala, ani zdání a její
hlavinkou probíhaly zcela jiné plány nežli ten, stát se paní správcovou. Báře o
nich dosud ani nepověděla. Ale Bára vídávala Elšku často zamyšlenou, smutnou a z
toho hádala, že jí cosi na srdci leží. Myslela si ale, že se trefí doba, kdy jí
to poví. – Nemýlila se. Navzdor tomu, že se sousedky snažily Báru Elšce ve
špatném světle ukázat, přece Elška Báře věřila více než jim a ráda ji měla jako
kdy jindy. Před svatým Janem Křtitelem večer se děvčata sešla a Elška se Báry
ptala: „Budeš házet zítra věneček?“</p>

<p class="mlptext">„Sama bych neházela, ale chcete-li, přijďte před sluncem
východem k nám, půjdeme spolu.“</p>

<p class="mlptext">„Přijdu!“</p>

<p class="mlptext">Ráno před sluncem východem stála Elška již v pastýřovic sadu,
Bára vedle ní, vázaly na obroučky z vrbových proutků bílé, modré a červené
kvítí.</p>

<p class="mlptext">„Na koho budeš myslet?“ ptala se Elška Báry.</p>

<p class="mlptext">„Milý bože, nemám na koho,“ vzdychlo si děvče. „Hodím
nazdařbůh věneček, popluje za vaším. Přála bych si jen, až se vdáte, Elško, s vámi
jít.“</p>

<p class="mlptext">Elška se odmlčela, ruměnec jí polil tvář. Po chvíli promluvila
a podávala Báře ruku: „Tu moje ruka, že zůstanem pohromadě, jestli ty se
nevdáš. Já se vdávat nebudu,“ doložila s povzdechem.</p>

<p class="mlptext">„Kterak to mluvíte, Elško, mne málokdo miluje, vás každý, vy
budete bohatá, já jsem chudá, vy jste krásná, já jsem nehezká, vy učená, já
prosté, hloupé děvče – a měla bych myslet na muže a vy ne?“</p>

<p class="mlptext"><span class="calibre12">„Tetinka mi vždy říkala, že
to přijde na libost, jednomu svědčí karafiát, druhému růže, třetímu fiala.
Každé kvítko najde svého obdivovatele, každé má svoji krásu. Nesnižuj sebe,
nepovyšuj mne, jsme si rovny. Nebudeš opravdu na žádného z chlapců myslet, ani
jsi dosud nemyslela?“</span></p>

<p class="mlptext">„Ne, ne,“ zavrtěla Bára hlavou a usmála se. „Na žádného
nemyslím, a když mi přijdou na zálety, zkrátka je sprovodím. Pročpak bych si
mysl kalila, proč zlatou svobodu vázala!“</p>

<p class="mlptext">„Kdyby tě ale některý z nich měl rád, tuze rád, a ty jeho, pak
bys přece vázat se dala?“ ptala se Elška.</p>

<p class="mlptext">„Což nevíte, Elško, jak to chodí? Dříve by se jeho rodiče
smlouvali s mým tatíkem, mnoho-li mi dá, než by směl chlapec si mne vzít. U nás
věna není tolik, aby se jím kteříkoli rodiče spokojili, a z milosti přijít do
statku nechci, raději bych si mlýnský kámen na krk uvázala a do řeky skočila.
Ale kdybych si ho dobrovolně na krk vložila, musela bych sama sobě bláznů
nadat. Jestli lajou teď na mne, pak by láli dvojnásob. A nechť jsem, jaká jsem,
kytici mám za pasem,“ dodala, zanotovala si a zastrkávala za pas kytici z kvítí,
co zbylo z věnce. Pak ale ukázala na ranní červánky a pravila: „Svrchovaný čas!“</p>

<p class="mlptext"><span class="calibre15">Elška rychle dovila věnec a
obě děvčata pospíchala k blízkému </span>mostku, který vedl přes řeku na luka.
Uprostřed mostku se zastavila. „Hoďme zároveň,“ pravila Elška a držela věneček
nad vodou.</p>

<p class="mlptext">„Tedy!“ zvolala Bára a odhodila věneček. Avšak věneček,
nedopadl do vody, zůstal viset na vrbě. Na okamžik zůstala Bára zaražená a zaslzela,
ale pak odhodlaně pohodila hlavou: „Nechť tam visí, pěkně to kvítí vrbě sluší.“</p>

<p class="mlptext">Elška ale nespustila oči ze svého věnečku, věneček, třesoucí
se rukou dolů spuštěný, se okamžik točil na jednom místě, pak ho uchvátila
vlna, podala druhé, ta třetí, nesly ho dále a dále, až zmizel děvčatům z očí.</p>

<p class="mlptext">Elška měla sepnuté ruce položené na zábradlí, dívala se
planoucím zrakem i tváří za věnečkem, jak ho proud daleko unáší, Bára, podepřena
tělem o zábradlí, též za ním mlčky hleděla.</p>

<p class="mlptext">„A tvůj věneček uvázl zde, vidíš, že se vdáš zde!“ ozvala se
Elška a obrátila se k Báře.</p>

<p class="mlptext">„Dle toho bychom ovšem neměly být pohromadě, já měla bych zůstat
zde, ale vy jít daleko od nás. Nevěřím tomu, ale člověk míní, Pánbůh mění.“</p>

<p class="mlptext"><span class="calibre12">„Ovšem,“ řekla Elška hlasem
skoro smutným a sklopila s povzdechem oči na vodu.</span></p>

<p class="mlptext">„Tedy byste, Elško, tak ráda daleko od nás se dostala, nelíbí
se vám zde?“ ptala se Bára a její temně modré veliké oči zpytavě pohlížely do
Elščiny tváře.</p>

<p class="mlptext">„Co si to myslíš,“ šeptla Elška, aniž pozvedla oči, „líbí se
mi tu, ale…“</p>

<p class="mlptext">„Ale tam daleko je někdo, po němž se mi zde stýská, za tím
bych ráda, viďte, Elško?“ dořekla Bára, položila svoji hnědou ruku na bělounké
rámě děvčete a pohleděla jí s úsměvem do tváře. Elška pozdvihla k Báře oči,
usmála se, ale zároveň se pustila i do pláče.</p>

<p class="mlptext">„Tíží-li vás něco, svěřte se mi, u mne to zůstane pochováno
jako v hrobě,“ pravila Bára. Elška položila mlčky hlavu na Bářino rameno,
objala ji a jen plakala. Bára ji jemně přivinula k sobě, jako matka svoje
děcko, a líbala její rusé vlasy. Vysoko nad hlavami děvčat zpíval skřivan,
vznášel se nad vrcholy zelených lesů, slunce vycházelo a polilo zlatou září zelené
údolí. Jakub vyšel před pastýrnu, a teprve hlas pastýřské trouby připomněl
děvčatům, že je čas jít domů.</p>

<p class="mlptext">„Po cestě si to povíme,“ pravila Bára, když vedla Elšku za
ruku z mostku na luční cestu.</p>

<p class="mlptext">„Ale kterak jsi to na mně poznala?“ ptala se Elška.</p>

<p class="mlptext">„I bože, to se lehko pozná. Býváte zamyšlená, někdy smutná,
pak zase vám líčko září. Jak jsem vás pozorovala, myslela jsem hned, že vám
něco musí být. Uhodla jsem.“</p>

<p class="mlptext">„Jenom jestli to na mně tetinka nezpozoruje a nebude se mne
ptát,“ úzkostlivě pověděla Elška, „ona by se hněvala, nelíbil by se jí,“
doložila.</p>

<p class="mlptext">„Zná ho?“</p>

<p class="mlptext">„Viděla ho v Praze, to je on, co pražskou tetu vyhojil.“</p>

<p class="mlptext"><span class="calibre12">„Ten doktor? Vidíme, vy
jste mi několikrát o něm povídala, jak hodný je to člověk, co se tedy panně
Pepince při něm nelíbí?“</span></p>

<p class="mlptext">„Nevím, ona jen na něho laje, že je jí protivný,“ skoro
plačtivě povídala Elška.</p>

<p class="mlptext">„Což není hezký?“</p>

<p class="mlptext">„Ach, Báro,“ vzdychlo si děvče, „tak krásný člověk není v celém
okolí jako on.“</p>

<p class="mlptext">„Snad není bohatý?“</p>

<p class="mlptext">„Bohatý? To nevím; ale co z toho. K čemu bohatství?“</p>

<p class="mlptext"><span class="calibre12">„To je pravda, ale tetinka
bude chtít, abyste si vzala bohatého a dobře se zaopatřila.“</span></p>

<p class="mlptext">„Ne, ne, Báro, já si žádného jiného nevezmu, raději bych
umřela.“</p>

<p class="mlptext">„No, vždyť tak zle nebude, a byť i nebyl bohatý, však ona si
dá panna Pepinka i pan strejček říci, až jim povíte, že ho máte ráda.“</p>

<p class="mlptext">„Já jim to nesmím povědět, pražská tetinka mi to zakázala, ale
slíbila nám, že se postará o naše štěstí, kdyby tetinka bránila. Před týdnem mi
psal, že se na druhý měsíc shledáme.“</p>

<p class="mlptext">„Vy si píšete?“</p>

<p class="mlptext">„To je tak. Pražská tetinka neumí psát a je krátkozraká.
Hynek, tak se jmenuje, viď, že to je pěkné jméno?“</p>

<p class="mlptext">„Podivné, ještě jsem takové neslyšela,“ mínila Bára a Elška
dále povídala: „Hynek se nabídl, že jí listy na mne bude psát. Ona by nepsala,
leda jednou za rok, ale on ji pohání k tomu, aby mi vždy nějaké vyřízení psala.
Však se tomu strejček diví, že tetinka tak často píše.“</p>

<p class="mlptext">„A jak, když strejček list čte?“</p>

<p class="mlptext">„I holečku, to my jsme si všecko vymysleli, píšeme tak, aby
tomu nikdo nerozuměl než my.“</p>

<p class="mlptext">„Je to přece hezká věc, když se člověk něčemu naučí, já bych
to nedokázala.“</p>

<p class="mlptext">„I tomu bys lehko se naučila,“ mínila Elška. Právě došly k pastýrně.
Vzala Báru za obě ruce, pohlédla jí jasnýma očima do tváře a pravila: „Ani nevěříš,
jak mi je nyní volno, jako by mi kámen ze srdce spadl. Nyní mohu s tebou o něm
mluvit. Ale,“ doložila s důvěrným přízvukem hlasu, „ty, Báro, nemáš mi co říci?“</p>

<p class="mlptext">„Já?“ zajíkla se Bára a sklopila velké oči, „já – nic.“</p>

<p class="mlptext">„Přece snad slovíčko?“ – „Nic, Elško, nic, pouhé sny!“</p>

<p class="mlptext">„Pověz mi je tedy.“</p>

<p class="mlptext">„Až někdy!“ zavrtěla hlavou Bára, vysmekla ruce z Elščiných,
ukazovala na chlív a boudu a doložila: „Vidíte Lišaje, jak se cuká, a Černá se
tam ještě oběsí. Chtějí pustit a vaše krávy také jsou již ve stádu, slyším je
zvonit. Hned požene tatík kolem. Jděte okolo zahrad, Elško, aby vás selky
neviděly a nepomluvily.“</p>

<p class="mlptext">„Eh, ať si mluví, vždyť nedělám nic zlého. Poslechnu tě, jdu,
ale co nejdřív si povíme víc,“ pravila Elška a zmizela mezi ploty.</p>

</div>
</body>
</html>