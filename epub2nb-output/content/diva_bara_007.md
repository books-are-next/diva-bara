---
title: III.
---

Dvě noviny roznášely se po vesnici. V každém statku, v každé chalupě se o ničem jiném nemluvilo než o strašidle v zádušním lese a o svatbě panny Elšky s panem správčím.

Sama Elška se nezpronevěřila ani myšlenkou a umínila si, že raději vše podstoupí, než by se stala paní správcovou. I kdyby nebyla již milovala, pan správce nebyl ten člověk, do něhož by se mohla zamilovat.

Byl to mužíček, jako by ho opekl, postavený na krátkých nožičkách. Červené tváře jak pivoňky i nos takový. Na hlavě humence, jež ale zakrýval zrzavými vlasy, které mu v týle a okolo uší ještě pozůstaly. Oči byly masem zarostlé a měly tu dobrou vlastnost – zvlášť pro správce, že se dívaly zároveň na dvě meze. Nosíval v létě slaměný klobouk se zelenou pentlí, rákosku se střapcem, nankinky[\[13\]](./resources/undefined), zimní vestu přes prsa sepjatou, aby se nezastudil a košili neušpinil, na krku kartounový[\[14\]](./resources/undefined) šátek a frak hřebíčkové barvy se špičatými šosy a žlutými knoflíky. Z kapsy visel mu vždy růžek modrého šátku – neboť pan správčí šňupal. Povídalo se mezi vesteckými sedláky, že poddaní sousedního panství panu správčímu hřebíčkový frak nejednou za větrem vyprášili, ale nepřišlo to nikdy k soudu.

Správce byl velmi bojácný, ale navzdory tomu se ho sedláci přece báli, on totiž nahrazoval svou bojácnost lstí a mstivostí, kterou jim pak splácel. K lidem, od nichž mohl očekávat jakéhosi užitku, byl velice úlisný a zdvořilý, jinak však hrubý člověk. Byl také velice skoupý. Jedinou dobrou vlastnost mu nemohl nikdo upřít, totiž tu, že byl bohatý. Ano, bohatý byl pan správčí Kilián Sláma, a to byla ta pěkná vlastnost, která se panně Pepince při něm líbila – ostatně nemínila také, že by jeho postava byla nepěkná. Nikdy se jí velcí hubení lidé nelíbili, i to jí velmi lichotilo, že jí pan správce vždy ruku políbil. Myslila, že se Elšce konečně také zalíbí, že mu přivykne, a říkala panu bratru, který o tom plánu nechtěl slyšet, takový muž že si umí ženy vážit více než mladý hejsek, že ji bude na rukou nosit, Elška že bude paní, dobře se mít, a kdyby měl umřít, že bude bez starosti. „A já, kdyby měl pan bratr zemřít,“ rozumovala v duchu dále, „budu mít kam jít.“

Zkrátka, panna Pepinka uměla to pěkně navléknout, aby pan správce často na faru přišel, že konečně i pan farář proti němu nic neměl, přivykl mu, a když nepřišel správce k večeři a po večeři měl hrát mariáš s Pepinkou a kostelníkem nebo učitelem, jako by mu něco chybělo. Elška o Pepinčině plánu z počátku neměla ani zdání, slyšela jen chvalořeči na jeho dobrotu a bohatství, jichž si ale tak málo všímala jako dvoření, jež jí pan správce dost nemotorně dával najevo. Čím dále, tím byl správce naléhavější a tetinka zjevnější, takže Elška porozuměla, oč se tu jedná. Bylo jí to k smíchu. Když ale tetinka nechtěla rozumět žertům, přísně jí začala domlouvat, i pan farář k tomu radil, aby si správce vzala, tu začala být smutná, začala se správci vyhýbat, utíkala se svojí těžkostí k milé Báře. Ta znala plán panny Pepinky od ní samé, neboť Pepinka chtěla, aby jí byla Bára nápomocná a Elšce domlouvala. Tenkrát ale uhodila na nepravou žílu. Ani kdyby byla Elščinu lásku neznala, k tomu by jí nebyla domlouvala. Ona sama si nevážila pana správce víc než prachu v očích a nebyla by ho chtěla, kdyby jí panství byl podával. Neřekla Pepince tak ani tak, ale tajně s Elškou se spolčila a sama list, v němž Elška pražské tetě vše vypsala, do města na poštu donesla.

Od té doby, co věděla Elška, oč se správci jedná, neslyšel od ní vlídného slova, neviděl libého pohledu. Nikdo by byl neřekl, že dobrá a ke každému vlídná Elška dokáže úsečně mluvit a škaredě hledět. Pokaždé, když pak přicházel na faru, slyšíval po návsi nebo kdesi u plotu hanlivé písničky, které jako by byly schválně na něho složené a pro něho schválně zpívané. On si to ale všecko nechal líbit, když ale jednou Báru potkal a ona tu zčista jasna spustila:

_„Lecjakýs trpaslíček  
na krátkých nožičkách  
chtěl by sobě vybírati  
v hezounkých holčičkách…“_

tu se zlostí všecek nadrchal a nos mu zčervenal jako ťopanu[\[15\]](./resources/undefined), když vidí před sebou červeno. Ale což to bylo všecko platné, pan správce zakousl již všelikou hanbu a posměch, zakousl i posměch děvčat. Myslel si: „Jen počkej, děvče, až tě budu mít, a tvoje peníze, však já všem vytřu zrak!“ – Ale pan správce zapomněl, že ani v Hloupětíně dříve zloděje nevěsí, až když ho chytí.

Jednoho rána roznášelo se po celé vsi, že straší, bílá ženská prý že šla od zádušního lesa k vesnici, po celé návsi, po lukách a kdesi u hřbitova že zmizela. Kostelníková se z toho roznemohla, neboť prý to na její okno zaklepalo, a když kostelník přistoupil k oknu zjistit, kdo by to byl, viděl prý patrně bílou postavu s umrlčí hlavou, která prý se na něho ušklíbla a prstem mu zahrozila. Div že to i Vlček neodstonal. Ale kostelníková nemyslila jinak, než že smrt se jí ukázala, že musí do dne a do roka umřít. Podruh, co měl v noci noční stráž, též se dušoval, že to bylo strašidlo a že vyšlo ze zádušního lesa. Lidé vzpomínali, zda se tam kdosi neoběsil, když ale nic vymyslit nemohli, mínili, že tam kdysi kdosi zakopal poklad, duše jeho že teď nemá pokoje a hledá vysvoboditele. Hádalo se všelijak a mluvilo se jen o strašidle.

„Já tomu nevěřím,“ řekla Bára Elšce, když k ní ten samý den přišla na palouk do lesa, kde Jakub pásl.

„Nechť tak, nebo jinak, já jsem tomu povděčná, zbavilo mě to na několik dní snad nenáviděného hosta. Psal sice strejčkovi, že mají žně a tuze mnoho práce, že nebude moci po několik dní přijít, ale chtěla bych krk vsadit, že slyšel o strašidle a že se bojí. On je hrozný strašpytlík – a skrze zádušní les jít musí.“

„Kéž by ho to tam bylo zaválo, aby víc do Vestce nepřišel. Já bych vás raději v rakvi viděla než s tím plecháčem u oltáře,“ hněvala se Bára. „Já nevím, kam dala panna Pepinka rozum, že vás chce k němu nutit, ona je přece dobrá.“

„Ona se o mne stará, abych se měla dobře, to je ta příčina, a proto se na ni nehněvám, ale vzít si ho nemohu, děj se, co děj.“

„Také nesmíte, bůh by vás trestal, kdybyste slib dala panu Hynkovi a nedodržela ho. Víte, jak se říká – Kdo ty sliby lásky ruší, běda, běda jeho duši!“

„Já je nikdy, nikdy nezruším, i kdyby to léta trvalo,“ tvrdila Elška. „Ale on, on… zdali nezapomene! V Praze je krásných děvčat, jemu rovných. Ach, Báro, kdyby na mě zapomněl, já bych se utrápila!“ A Elška se dala do pláče.

„Vy jste bloudeček, že sama sebe trápíte. Včera jste mi povídala, jak hodný člověk pan Hynek je, jak vás má rád, a dnes byste chtěla o něm pochybovat?“ Elška si utřela oči, usmála se a vrhla se vedle Báry do zelené trávy.

„Vždyť to byla jen okamžitá myšlenka. Já mu věřím jako Pánubohu. Ach, kdybych byla tím ptáčetem, abych k němu mohla letět a požalovat si mu.“

Báře napadla hned píseň: „Kdybych byl slavíčkem…“ i pustila se do zpěvu, ale nešlo jí to vesele a v polovic písně náhle přestala, jako by se něčeho lekla. Také jí tváře zčervenaly.

„Čeho ses lekla, proč jsi přestala zpívat?“ ptala se Elška, ale Bára neodpovídala, hleděla do lesa.

„Báro, Báro,“ hrozila Elška, „ty přede mnou něco skrýváš! Já před tebou tajné myšlenky nemám, to od tebe není hezké.“

„Nevím sama, co bych povídala,“ odpověděla Bára.

„Proč ses nyní ulekla, vždyť ty se nebojíš nikoho. Kdo to byl v lese?“

„Snad myslivec,“ vyhýbala Bára.

„Však ty dobře víš, kdo to byl, nadarmo tvoje leknutí nebylo. Snad jsi viděla strašidlo?“

„Ne, ne, toho bych se nelekla,“ hlasitě se zasmála Bára a chtěla začít o jiném, ale Elška vždy jen starou nit napřádala, až konečně se zrovna ptala, zdali by si Bára chtěla vzít kostelníkovic Josífka, kdyby neměl být panem páterem. Bára se pustila do většího smíchu ještě než předtím. „Bože mne uchovej,“ zvolala, „kostelníková by mi hada uvařila první den. Josífek je dobrý chlapec, ale mezi nás se nehodí. Není k stádu ani k pluhu a k vřetenu se nesluší. Leda bych si ho vsadila za rámeček pod sklo pro podívanou.“

Elška se také svému nápadu zasmála, po chvíli pak upřímně se ptala Báry: „Tedy se ti opravdu ještě nikdo nezalíbil?“

„Poslechněte, Elško!“ po krátkém rozmyslu řekla Bára. „Loňskou jeseň trefilo se mi nejednou, že jsem sama s Lišajem pásla. Táta měl bolavou nohu, nemohl na ni stoupnout. Jednou tedy odpoledne pasu, tu se Plavka rychtářovic a Březina Milostovic cosi na sebe rozdurdily a strašně se začaly rohy strkat. To se nesmí nechat rozvzteklit, sice by si rohy zvyvracely. Chytím tedy vědro, běžím k řece pro vodu, abych jim hlavy polila. Než se k stádu vrátím, přichází z lesa jakýsi myslivec, a když viděl, že se krávy perou, chtěl je rozhánět. ‚Pryč, jděte pryč!‘ křičím na něho, ‚já si je rozeženu, ať vás býk nezhlídne, je zlý!‘ – Myslivec se obrátí, ale vtom již také býk se po něm dívá. Naštěstí se krávy rozeběhly, když jsem vodu na ně chlístla, sice by bývalo myslivci krušno utéct. Měla jsem býka co držet a chlácholit, sotva že by tatík ho byl udržel, mne ale poslechne, když mu hrozím. – Myslivec se v lese schoval za strom a díval se, když se pak zase stádo popásalo, vystoupil na pokraj lesa, kde jsem stála, a ptá se mne, čí jsem a jak se jmenuju. Pověděla jsem mu. Podíval se na mne jaksi divně, posmekl, poděkoval za moji ochranu a odešel do lesa. Vidívala jsem ho potom ještě mnohokráte, ale víc s ním slovíčka nemluvila, leda jestli při setkání pozdravil. Stával na pokraji lesa, v zimě chodíval okolo řeky, i do vsi přicházíval, a to celou zimu, celé jaro. Na svatého Jana zrána, když jste vy domů odešla, já pak tátovi pomohla vyhánět, vidím ho přicházet přes luka k mostku. Zůstal stát, kde jsme my stály, ohlížel se, pak ale sešel z mostku, vlezl do křoví a viděla jsem patrně, že vzal věneček, co na vrbě uvázl, a za kabát zastrčil. Před chvílí jsem ho viděla jít dole u lesa, nevím, čím to je, ale když ho vidím, leknu se.“

„A opravdu jsi s ním nikdy nemluvila?“

„Jak to poprvé, víc ani slovo,“ jistila Bára.

„Ale máš ho ráda, viď?“ vyptávala se dál Elška.

„Ráda – jako každého hodného člověka, který se mi nezdá zlý.“

„Vždyť nevíš, je-li hodný, když jsi s ním nemluvila?“

„Ten zajisté zlý není, ani mu to z očí nekouká.“

„Tedy se ti líbí?“ vyzvídala Elška.

„Hezčích chlapců ve vsi, ale když musím pravdu říct, tedy říkám, že se mi přece žádný tak nelíbí jako on. Často se mi o něm zdá!“

„Nač člověk myslívá, o tom se mu snívá.“

„I ne vždy, sny jsou také od Pánaboha.“

„Řekni tedy upřímně, kdyby ten myslivec řekl – ‚Báro, já si tě vezmu‘ – dala bys mu slovo?“

„Kterak to mluvíte, Eliško, on si na mne nikdy nepomyslí, dokonce aby si mne chtěl vzít – to jsou samé marné sny a řeči, zapomeňte na to. Hou, hou, Plavko, kam to lezeš. Lišaji, kde sháníš, nevidíš Plavku v březině!“ vytrhla se Bára v řeči, vyskočila z měkkého pažitu, aby zatím krávu přihnala. Kdykoliv pak Elška později o myslivci chtěla začít, Bára vždy uhnula a začala o Hynkovi. Tou vzpomínkou věděla, že odvrátí Elšku od jakéhokoli předmětu.

Pan správce byl za několik dní zase na faře, nic ho neodstrašilo. Přišel ale ve dne. I na faře se povídalo o strašidle, ačkoliv pan farář nevěřil na podobné pověry, přece se myslilo, že něco v tom vězet musí, neboť se každý třetí den od jedenácté do půlnoci procházelo, jak to hodnověrní lidé tvrdili. Leckomu pohrozilo a do oken se podívala umrlčí tvář. Lidé byli tak poplašeni, že zvečera již, mimo smělejších mužů, nikdo přes práh jít si netroufal. Litovali svých hříchů, dávali na modlení za duše v očistci, zkrátka strach před smrtí je dohnal k pokání. Pan farář sice v kázání proti pověře a bludu mluvil, ale to všecko nebylo nic platné.

Pan správce, ač se nepřiznal, tak byl všecek přestrašen, že vůčihledě bledl, a kdyby ho nebyla chtivost po sličné nevěstě a bohatém věnu lákala, nebyli by ho na faře více viděli. Chtěl mít tedy co nejdřív jistotu, promluvil s Pepinkou i panem farářem. Jejich ujištění získal a umínil si promluvit i s Elškou, aby hned po žních slavil svatbu. Panna Pepinka oznámila Elšce příchod pana správce na druhý den a domlouvala jí, aby dělala moudrou a poslouchala rozumu.

Elška plakala a prosila tetinku, aby ji nenutila k té netvoře, ale Pepinka se velice na ni rozmrzela. I pan farář, ač jí nedomlouval tak jako sestra, přece ji káral z nevděčnosti a nerozumu. Z Prahy list nepřicházel, ani žádná zpráva. Elška nevěděla, co si počít. Radila se s Bárou, ta ji potěšila, poštvala proti správci, ale to vše nebyla pomoc.

Nastal druhý den – den, kdy domnělá smrt nestrašila. Pan správce přišel nastrojený, vyfintěný na námluvy. Panna Pepinka vařila a pekla již od svítání, aby hosta co nejlépe uctila, přišlo i víno na stůl k zasvěcení slavného dne. Bára byla též na faře a jen její domluvě se podařilo, že se Elška jakž takž na nohou udržela. Byla z toho celá nemocná. Když přišlo k řeči, vyjádřila se Elška, aby si pan správce přišel za týden pro slovo. Doufala, že do té doby zprávu z Prahy obdrží. Správcovi se ta vytáčející odpověď nelíbila, ani ta chladná nevěsta, viděl, že to není v pořádku, ale co měl dělat, mlčel a doufal ve svou příznivkyni, pannu Pepinku. Navzdor mrzutosti chutnalo mu jídlo i pití, jak náleží, a tváře mu jen hořely. Ten den měl modrý frak, a tedy mu to ještě lépe slušelo. – Schyloval se večír, pan správce chtěl domů, ale pan farář ho nechtěl ještě pustit – a po hodině, když chtěl zase odejít, řekl pan farář: „Jen počkejte ještě, Vlček vás půjde vyprovodit a třebas také pacholek, může přece být, že nějaká spřež[\[16\]](./resources/undefined) v tom našem lese je.“

Pana správce jak by studenou vodou polil, už mu ani nechutnalo a raději by se byl viděl doma na posteli. Jen to ho zdrželo, že s ním půjdou průvodčí. – Vlček ale měl již trochu v hlavě, pacholek při nalívání si také přihnul, myslil si: „Není to každý den!“ I nedbali jít, až bylo již po desáté. Tu teprve se vypravili na cestu. Správce, strachem vystřízlivělý, pozoroval, že oba jeho průvodčí jsou ochmeleni[\[17\]](./resources/undefined), šněrovali po cestě jeden sem a druhý tam. Nebylo s nimi řeči, a pan správce byl ve smrtelných úzkostech, ačkoliv si ještě dělal naději, že strašidlo ten den nechodí. Ach, on se na ten den tak těšil, všecko měl pěkně vypočteno, ale všecko se mu zbryndalo.

Noc byla jasná dost, bylo vidět od vesnice až k lesu, už byli pocestní nedaleko, když tu najednou z lesa vystupuje vysokánská – alespoň se jim tak zdálo – bílá postava, přímo k nim. Správce vykřikl a jako špalek se převalil na zem, kostelník mžikem vystřízlivěl, dal se na útěk, jen pacholek zůstal jako sloup stát, když ale postava bílou rukou odhrnula zahalení a umrlčí obličej mu ukázala, zuby na něj vycenila, vlasy mu vyvstaly, hrůza ho obešla i sklesl vedle správce na kolena. Postava si ho ale nevšimla, silnou rukou pozdvihla správce ze země a zahoukla mu dutým hlasem do uší: „Jest se ještě jednou na faře ukážeš co ženich, je po tobě veta!“

To dořekla a kráčela dlouhým, volným krokem k dědině.

Zatím Vlček přiběhl bez dechu na náves, dopadl ponocného a vyvolali půl vsi. Srdnatější se osmělili ven, vzali kyje i cepy, kostelník musel na faru pro něco svěceného. Vzali ho doprostřed a brali se na cestu k zádušnímu lesu. Viděli hned u vsi zvolna kráčet bílou postavu, ne ale ke vsi, nýbrž stranou na luka ke hřbitovu. Zarazili se na okamžik, pak si ale křikem dodávali srdnatosti a postupovali všichni v jedné hromadě za bílou postavou, která, když je uviděla, zrychlila krok. Najednou ale i ona se dala do běhu, zamířila k řece a na můstku jim zmizela z očí. Dali se tedy za ní, když získali již více smělosti. U mostku se zastavili. „Něco tu leží bílého!“ křičeli. Kostelník udělal kříž nad mostkem, a když se jim na zvolání „Chval každý dobrý duch Hospodina“ nic neozývalo, přistoupil jeden ze sedláků blíž a viděl, že tam leží jen šat. Kyjem celý ten balík nakydl a tak to nesli do vsi. Na cestě ale vzali s sebou polomrtvého správce, kterého pacholek musel skoro nést. Šli zrovna do fary. Pan farář ještě nespal a ochotně jim dveře otevřel. Prohlíželi, co našli, a všichni zůstali, jak by z oblak spadli. Byly to dvě bílé plachty a hnědá vlněná suknice s červenou lemovkou. Suknici znali: „To je divé Báry!“ zvolali všichni. „Proklatě!“ kleli někteří. „To je pravý drak!“ nadávali jiní, nejhůř ale řádil správce a kostelník, ti se málem pominuli. Jediný pacholek se smál: „Snáze bych se byl smrti nadál, než že v tom strašidlu vězí Bára, je to zatrolená ženská!“

Vtom také do společnosti panna Pepinka přibyla. Hluk a lomoz ji vyvábil z komůrky, kde již odpočívala na lůžku. Zahalená byla v šátku, na hlavě měla žlutý noční prošívaný čepec; musela mít na sobě vždy něco žlutého. Přišla s kahancem v jedné ruce a náručí klíčů v druhé ruce.

„Pro pána krále, lidi, co se stalo?“ ptala se ulekaná. Z několika úst slyšela neslýchanou událost. „Oh, bezbožná, nevděčná holka!“ zvolala Pepinka. „No, počkej, ta ode mne nahrabe, té vyložím evangelium, kde ji máte?“

„Kdopak ví, zmizela nám uprostřed můstku, jak by se zem pod ní slehla.“

„Snad skočila do vody?“ řekl pan farář.

„Neslyšeli jsme žbluňknutí, ani jsme nikoho ve vodě neviděli, ale copak to, velebný pane, takové divé dítě, to se umí udělat neviditelné, tomu je ve vodě jako v ohni, v povětří jako na zemi, všude stejně,“ pravil jeden soused.

„Nevěřte takovým báchorám, lidé,“ káral pan farář. „Bára je odvážné děvče a prováděla rozpustilosti, to je vše, a za to musí být pokáraná. Musí ke mně zítra přijít.“

„Přísně pokáraná, veledůstojný pane,“ mínil pan správce. Chvěl se zlostí, dosud mu strach lámal kosti. „Přísně, to je trestuhodné, celou obec mít za blázny.“

„Tak zlé to nebylo, vzácný pane,“ mínili sedláci, „to se jen ženské splašily!“

„Moje žena, chudák, to odstůně, je to bezbožnost k neodpuštění,“ stěžoval si Vlček. O svém strachu nemluvil. Z toho měla panna Pepinka takovou radost, že by hned byla Báře odpustila.

Pacholek ji ale zase popudil, když povídal: „Co bych zapíral, já se opravdu bál, ač se hned neleknu, a báli jsme se všichni. Vy, pane kostelníku, jste sotva domů dolezl – a vzácný pan správce padl na zem jako hnilička[\[18\]](./resources/undefined). Když na mne zuby vycenila, myslil jsem vskutku, to je smrt, není divu, měl jsem trochu hlavu pod vínem, a už jsem čekal, že mne čapne za krk, ale ona popadla vzácného pána a vyzdvihla ho vzhůru. ‚Jest se ještě jednou na faře ukážeš co ženich, je po tobě veta!‘ křikla mu do uší.“ Pacholek chtěl ukazovat, jak ho Bára popadla, ale pan správce se uhnul a jeho obličej hrál z červena do fialova. To pannu Pepinku hrozně urazilo, sedláci ale odpustili Báře svoje zahanbení za to, co panu správci udělala. Celé vyjednávání se odložilo na ráno, pan správce zůstal na faře, ale za svítání byl již přes meze.

Když Elška ráno slyšela, čeho se Bára pro ni odvážila, prosila strejčka i Pepinku, aby jí odpustili, že to jen kvůli ní udělala, aby ji pana správce zprostila. Panna Pepinka nechtěla od plánu ustoupit, a že Bára správce tak pohaněla, to nemohlo se lehce jen odpustit.

„A když si pana správce nevezmeš, ani nit ode mne nedostaneš,“ hrozila Elšce, ta ale jen rameny pokrčila. Pan farář nebyl tak svéhlavý; nechtěl neteři domlouvat, ale aby Báře zcela odpustil, to nemohl sám o sobě učinit. Elška by byla ráda k Báře šla, ale nesměla.

Jakub nic o spádech svého děvčete nevěděl, ráno jak obyčejně vzal troubu a šel svolávat stádo. Ale kupodivu – jako by přes noc všecek dobytek popadal, anebo všechny děvečky zaspaly, nikde se vrata neotvírala. Šel až k samým stavením, troubil, že by mrtvé z hrobu vyvolat mohl, krávy sice řvaly, ale nikdo je nešel pouštět. Děvečky přišly a povídaly: „Nebudete, Jakube, vyhánět, bude vyhánět jiný!“

„Co je to?“ myslil si Jakub a šel k rychtáři. Tu slyšel, co se děje. „Proti vám nemáme nic, ale vaše Bára je divá, a selky se jí bojí, že jim učaruje.“

„Což se už někdy stala stádu škoda?“

„Nestala, ale Bára by se mohla mstít.“

„Nechte moje dívčí na pokoji,“ rozhněval se Jakub, „chcete-li mne ve službě mít, budu vám sloužit, ne-li, také dobře, svět je široký – Pánbůh nás neopustí.“

„Nedělalo by to dobrotu.“

„Tedy si dejte do pastýrny, koho chcete, a buďte tu spánembohem!“ Snad jaktěživ Jakub tolik nemluvil a tak se nerozhněval jako tehdy. Odešel domů. Bára tam nebyla. Šel odvázat Lišaje, krávu i býka, jež měl na starosti, nechal bučet a šel na faru. Bára stála před panem farářem. „Dělala jsi to strašidlo?“ vyslýchal pan farář.

„Dělala, velebný pane,“ neohroženě řekla Bára.

„A proč?“

„Věděla jsem, že je pan správce strašpytel. Chtěla jsem odstrašit pana správčího, aby netrápil pannu Elšku, ona ho nemůže vystát a umřela by, kdyby si ho musela vzít.“

„Pamatuj si, abys nehasila nikdy, co tě nepálí, i bez tebe by se to spořádalo. Jak jsi mohla z můstku zmizet?“

„Dobře, velebný pane; shodila jsem ze sebe plachty šaty, skočila do řeky a pod vodou jsem kus plavala, proto mne nikdo neviděl.“

„Plavala pod vodou!“ spráskl ruce pan farář, „jaké to děvče je! A v noci! Kdo tě tomu naučil!“

Báře bylo farářovo divení skoro směšné. „I velebný pane, táta mne navedl, jak se musím pohybovat, ostatní jsem se naučila sama. To není žádný kumšt. Já znám v řece každý kámen, čeho bych se bála!“

Pan farář dal Báře ještě dlouhé napomenutí, pak ji poslal do čeledníku[\[19\]](./resources/undefined), aby tam čekala na rozsudek. Poradil se s rychtářem, konšely i panem učitelem a usoudil tak, když udělala Bára takové všeobecné pohoršení a tolik se odvážila, aby byla veřejně potrestaná. Uložil se jí ten trest, aby jednu celou noc byla zavřena v kostnici na hřbitově. Zdál se to být všem hrozný trest, ale když prý je tak smělá, že se ničeho a nikoho nebojí, ať prý pozná, co je to bát se.

Panně Pepince se ten rozsudek nelíbil, Elška se zděsila a kdejaká ženská se otřásla hrůzou nad tím trestem, ba i kostelníková byla volna odpustit Báře a myslila, že bude dost trestána pouhou hrozbou. Jen Báru samu to nepohnulo – trápilo ji více to, že tátu obec vyhání. Slyšela již, co se mu stalo. Když ji pan farář řekl, kde má příští noc nocovat, vyslechla vše zcela pokojně, ale pak políbila knězi ruku a zaprosila: „Což je o nocleh, spím-li tu, nebo tam, já spím i na kameně dobře, hůř je o tátu, kde ten bude, když mu vzali službu. A táta bez stáda živ nebude, jaktěživ mu je zvyklý – on mi umře. Zprostředkujte to prosím nějak, velebný pane.“

Každý se divil, kde to děvče té neohroženosti nabralo, a tu přece jen věřili, že to s ní není samo sebou a že není Bára jako každý jiný člověk.

„Však jí hřebínek spadne, jen až večír…“ mysleli mnozí, ale zmýlili se. Bára byla jen tak dlouho smutná, dokud se nedověděla, že sedláci Jakubovi zase pastýřství vrátili, což pan farář zprostředkoval, když mu odevzdal svoje stádo.

Po obědě, když pan farář dřímal a panna Pepinka také trochu klímala po nočním rámusu, vykradla se Elška z pokoje a dolů k Báře. Byla všecka uplakaná, ustrašená, prudce popadla Báru okolo krku – a plakala zase. „Inu, buďte klidná,“ těšila ji Bára, „jen když vám ten cvrček více nepřijde, a musel by to být člověk bez vší cti, aby přišel. Ostatní se spraví.“

„Ale ty, chudáku, dnes v kostnici, ach bože, já nebudu mít pokoje.“

„I z toho si nic nedělejte, spala já jsem u samého hřbitova nejednou a mám ho celé noci a dni před nosem. Jen vy spěte! Prosím vás, dejte vzkázat tátovi, aby neměl o mne žádný strach a Lišaje uvázal v noci, aby za mnou nešel. Až zítra vám povím celý ten rámus, a jak jsem správci nahnala, nasmějete se. Snad dostanete záhy zprávy od pana Hynka. Až se ale vy, Elško, odtud dostanete, pak mne tu nenecháte?“ smutně se otázala Bára. Elška jí ale stiskla ruku a zašeptala: „Jsme svoje!“ Tiše odešla. Bára si pozpěvovala a byla pokojná.

Když už se hodně setmělo, přišel kostelník a ponocný, aby odvedli Báru na hřbitov. Panna Pepinka na ni mrkla, aby prosila pana faráře, chtěla také dobré slovo za ni dát, ale Bára nechtěla rozumět; a když pan farář sám řekl, že by se dal snad trest ten uprosit, pohodila vzdorně hlavou: „Když jste ráčili usoudit, že jsem trestu hodna, tedy si ho podstoupím!“ A šla klidně s muži. Lidé vybíhali ven, mnozí ji litovali, ale Bára si žádného ani nevšimla a vesele kráčela ke hřbitovu, který ležel u paty lesa, nedaleko obecní pastvy. Otevřeli malou komoru, kde byly složené kosti a máry a přáli jí: „Pánbůh tě tu opatruj.“ Pak odešli domů.

Z komory bylo malé okénko jako dlaň, kterým bylo vidět do údolí a na les. Bára se postavila k tomu okénečku a dívala se dlouho, dlouho ven.

Smutné musely to být myšlenky, které jí hlavu probíhaly, neboť slza za slzou padala z krásných očí na brunátnou tvář. Výše vystupoval měsíc, jedno světlo za druhým haslo, tišeji a tišeji bylo kolkolem, přes hroby kladly se stíny vysokých jedlí, jež u zdi stály, nad údolím vznášely se lehounké mlhy. Jedině štěkot a vytí psů přerušovaly noční tichost. Bára se dívala na matčin hrob, připomínala si osamělé mládí, nenávist a opovrhování lidí a poprvé cítila všeho toho tíži, poprvé jí přišla na mysl myšlenka – „Kéž tu, matko, vedle tebe ležím!“ Myšlenka rodila myšlenku, jeden obraz stíhal druhý, objímala v duchu krásnou Elšku a na lesní stezce vykouzlila jí obrazotvornost vysokého, ramenatého muže s ráznou tváří v mysliveckém oděvu. Ale konečně se odvrátila od okénka, mlčky zavrtěla hlavou, rukama si zakryla tvář, klesla s hlubokým povzdechem na zem. Plakala a modlila se. Umírněná konečně vstala ze země a chtěla si lehnout na máry, když tu u okénka zaštěkne pes a hrubý hlas se ozývá: „Báro, spíš?“ Byl to Jakub a Lišaj.

„Nespím, táto, ale budu hned spát, pročpak jste sem přišel? Já se nebojím.“

„Dobře tedy, děvče, spi, já budu spát zde, vždyť je teplá noc!“ a otec ulehl si s Lišajem pod okénko. Spali dobře až do rána.

Ráno, když začalo svítat, přicházel lesem muž v mysliveckém oděvu. Jakub ho často vídal chodit v lese i po údolí, nevěděl ale, kdo je.

„Co tu děláte, Jakube?“ ptal se myslivec, když k němu došel.

„I pane, zavřeli mi tu moji dívčici přes noc, a tu nedalo mi to být doma.“

„Báru? – Co se stalo?“ ptal se s podivením myslivec. Jakub v krátkosti vše pověděl. Myslivec zaklel, pak strhl ručnici z ramene, pověsil na strom, vyšinul se hbitě přes zeď hřbitova, vypáčil silnou paží dveře kostnice a stál před Bárou, kterou hřmot probudil. Když uviděla myslivce před sebou, měla za to, že je ještě ve snu, když ale uslyšela jeho hlas, divila se, proč tam přichází, a nemohla rozpačitostí ani na jeho pozdrav poděkovat.

„Nediv se, Báro, že jsem tak sem vrazil, jdu okolo, vidím tvého otce, slyším, co se s tebou dělo, žes tu. To mne rozhněvalo. Pojď pryč z té umrlčiny,“ pobídl Báru myslivec a vzal ji za ruku.

„Ne tak, pane – zůstanu zde, až sem pro mne přijdou, řekli by, že jsem utekla. Vždyť mi tu nebylo tak zle,“ zdráhala se Bára a zlehka vytáhla ruku z ruky myslivcovy.

„Tedy zavolám otce a zůstaneme zde oba,“ řekl myslivec a zavolal na Jakuba. Vlezl tedy i Jakub přes plot a vešel k Báře. Lišaj nevěděl ani, co dělat radostí, když Báru zase viděl. Jakub při pohledu na místo, kde Bára spala, byl by se hned pustil do pláče, aby tedy slzy zakryl, šel na hrob své nebožky. Myslivec si sedl na máry, Bára si hrála s Lišajem, ale viděla přece, že myslivec neodvratně na ni hledí, rděla se a bledla a srdce jí tlouklo mocněji než v noci, kdy byla sama v kostnici.

„A což není ve vesnici nikdo mimo otce, který by sem k tobě byl dohlídl?“ ptal se po chvíli myslivec.

„Mimo Elšky a otce nikdo, otec přišel, Elška přijít nemůže a jiného není, kdo by mne tak miloval. A ty, viď?“ pravila a dívala se psovi do očí. – „A přiblížit se ke hřbitovu v noci každý se obává,“ doložila ještě.

„Divím se tvé smělosti, jako jsem se divil tvé síle. Vždycky jsem matce o tobě povídal,“ řekl myslivec.

„Vy máte, pane, ještě matku?“ ptala se Bára důvěrně.

„Ano, starou matku, bydlíme spolu vysoko na vrchu, tři čtvrtě hodiny odtud, v lese, v myslivně. Já jsem myslivec. Moje matka si přeje dceru, viděla by mne ráda šťastného. Nenašel jsem nikde ženu, jakou bych si přál, až jsem tebe viděl. – Báro, já nejsem přítel dlouhých řečí, mám tě rád od té chvíle, co jsem tě viděl, já se tě naučil i znát, třebas jsem s tebou nemluvil – a že jsem ti dosud nic neřekl, stalo se tím, že jsem si netroufal dojít pro tvoje slovo. Nyní víš vše, řekni i ty, jestli se ti líbím – a chceš-li být mou ženou. Ve Vestci nyní být nemůžeš, seber si tedy, co máš, a pojďte hned s otcem ke mně do lesa, kde tě budou lidé milovat.“

Bára stála jako socha, ani sebou nehnula, ani promluvit nemohla. Myslivec nevěděl, jak si to má vyložit, ale chtěl se dovědět pravdu, byť by i trpká byla. Ještě jednou se Báry ptal, zdali chce být jeho ženou. Tu se pustilo děvče do pláče a zvolalo: „Bože, což je to pravda, že mne máte rád?“ Myslivec jí to ústy i rukou dáním dosvědčil, a tu teprve mu vyznala svoji dávno k němu chovanou lásku.

Srozuměni, vyšli ven, přiklekli k Jakubovi a myslivec pravil: „Znáte mne, tatíku, víte, že mohu ženu zaopatřit už dávno. Žádná se mi ale nelíbila, až jsem viděl vaši dceru, tu jsem si zamiloval. Právě jsme se spolu domluvili, dejte nám tedy vaše požehnání. Třebas je to na hřbitově, všude zem páně, všude bůh!“ Jakub se neptal co a jak, jen když byla Bára spokojená. Požehnal jim a pak se domluvili. Jak se podivil kostelník, když po klekání přišel pro Báru a v kostnici ji našel ve společnosti otce a ženicha, za jakéhož se ihned myslivec prohlásil.

Ještě větší podivení bylo na faře a po celé vsi. Lidé mysleli, bůhvíjak Bára zkrotne, jak bude ponížená, ale ona se vrátila co nevěsta, a ještě k tomu takového muže. Ani věřit tomu nemohli, že by bylo možné, aby se mohla divá Bára komu tak zalíbit. A ono se to stalo!

„Ta má z pekla štěstí!“ povídala si děvčata. Opravdovou a velikou radost měla Elška, když jí Bára přivedla svého ženicha.

„Vidíš, Pánbůh ti splatil službu, kterou jsi mně prokázala a za kterou jsi tolik zkusila. Já věděla, že najdeš i ty člověka, který tě bude milovat. – Jen ji mějte hodně rád, ona si to zaslouží,“ obrátilo se dobré děvče k myslivcovi a podávalo mu ruku, kterou on upřímně stiskl.

Rád by si byl vzal myslivec Báru hned s sebou, ale ono to přece tak rychle nešlo a panna Pepinka nechtěla připustit, aby Bára před svatbou odcházela, raději prý všecky tři ohlášky najednou, když je ženich nedočkavý. Jakub se také nemohl od pastýrny hned odtrhnout. Bára želela nejvíc Elšky, když ale druhý den panu faráři došel list z Prahy, v němž paní teta píše, že ona celé svoje jmění věnuje Elšce, ale jen pod tou výminkou, když si vezme toho mladého lékaře, který ji vyléčil. Ať se pan farář Elšky zeptá, chce nebo nechce. Když i pro Elšku byl mimo to přiložen lístek plný nejkrásnějších nadějí na brzké shledání, tu neměla Bára žádná jiná přání.

Před svatbou se všichni lidé s ní smířili, i kostelníková jí přála štěstí a odevzdala jí od Josífka lístek. Elška ho Báře přečetla a tu teprve se dověděla, co Elška dávno věděla, že ji Josífek miluje, kvůli ní jen že knězem být nechtěl. Když se ale vdá, že rád přání rodičů vyplní. Po týdnu vystrojila panna Pepinka Báře svatbu a stará myslivcová také přišla a odvedla si do lesa dceru, na kterou se již dávno těšila. Jakub šel s nimi.

Když si myslivec svoji mladou ženu prováděl po stavení a přivedl ji do pokojíka, kde bylo jeho lože, sundal nad ním zavěšený již suchý věneček. „Znáš ho?“ ptal se Báry. Byl to ten samý, co na vrbě uvázl na svatojanské ráno. – Bára se usmála.

„A na koho jsi myslela, když jsi ho do vody házela?“ ptal se myslivec a přivinul si ji k srdci. Bára neodpověděla, ale objala ho a pozdvihla k němu s úsměvem milé oči, jež lidé nazývali buličí, myslivec je však měl za nejkrásnější na celém širém světě.
