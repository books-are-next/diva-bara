---
title: II\.
contentType: prose
---

<section>

Život na venkově plyne tiše, bez hluku a šumu, jako luční potok. Tři léta minula, co Elška do Prahy odjela. Zprvu ani panna Pepinka ani pan farář si nemohli zvyknout, nesmírně se jim stýskalo, když ale kostelník namítl, proč se Elška z domu posílala, říkala panna Pepinka velmi moudře: „Milý Vlčku, člověk nesmí žít pro dnes, musíme myslet na dále. My – nu, copak my už, dá Pánbůh, ten život nějak protlučem. Ale Elška je mladá, na tu je nutno myslet. Peníze zachovat, ty můj milý bože, z čehopak! Trocha peřin, vybytí, to je všecko, co někdy po nás dostane, a to je málo. Svět se ohlíží po těchto (přitom rozevřela Pepinka dlaň a druhou rukou dělala na ní pantomimu počítání) a pražská teta jich má – nepočítaných. Snad se jí Elška zalíbí, jen k jejímu dobru ji tam necháváme.“ Pan kostelník dal panně Pepince zcela zapravdu.

Pražská paní teta stonala mnoho let, od té doby, co jí manžel zemřel. Vždy psala panu švagrovi a panně švagrové, že je živa jen na lécích, a kdyby neznal její lékař předobře její náturu, že by dávno ležela na svatém poli. Najednou ale psala Elška, že má paní teta jiného lékaře, ten že jí radil, aby se každodenně koupala ve studené vodě, hodně chodila, dobře jedla a pila, že bude hned zdráva. Paní teta že ho poslechla, a že je zdráva jako rys.

„Hm, jaké to novoty. No, když je tomu tak, může Elška hnedle domů přijet.“

Jak panna Pepinka chtěla, tak se stalo. Ještě ten samý den musel pacholek vytáhnout kolesku[^9] z kolny, dovézt ke koláři a panna Pepinka si umínila sama pro Elšku jet. Vynesla si z komory klobouk, aby si ho prohlídla, jestli neutrpěl škodu. Ano, panna Pepinka měla také klobouk, dostala ho před desíti lety, když byla v Praze, od paní tety. Ve Vestci nikdo ji v něm neviděl, ale když jela do blízkého města na děkanství na pouť s panem bratrem, to si ho nasadila a do Prahy musela ho vzít také s sebou, aby, jak říkala, neplodila paní tetě v šátku ostudu.

Druhý den byla koleska připravena, třetí den poručila Pepinka, aby ji namazali, koně dali okovat, čtvrtý den loučila se s hospodářstvím, poslala pro Báru, aby za její nepřítomnosti dohlídla, pátý den časně zrána nakládal se na kolesku obrok pro koně, strava pro pacholka, částečně i pro pannu Pepinku, koš vajec, hrnec másla a podobné dárky pro paní tetu, škatule s kloboukem, uzel šatu… Po mši svaté schovala se po dlouhém loučení a nařizování do kolesky i panna Pepinka, pacholek švihl do koní a s Kristem pánem vydali se na cestu. Kdo zhlídl starožitnou kolesku, která se podobala křídlatému kotli, visícímu mezi čtyřmi koly, zdaleka smekal, ačkoliv pannu Pepinku, zavinutou v kolikero šátcích, v hluboké kolesce, mezi všelikým nářadím a v kupě sena, která nad ní čněla, ani vidět nebylo. Ale sedláci znali kolesku, kterou vídali již jejich otcové, a povídávali si, že ta koleska pamatuje Žižku.

Nikdo se vroucněji na Elščin příjezd netěšil jako Bára, nikdo na ni také vroucněji nemyslíval než ona, nikdo více o ní nemluvíval. Když neměla s kým, hovořila s Lišajem, slibovala mu, až se Elška vrátí, jak se bude mít zase dobře, ptala se ho, zdali se i jemu nestýská. Panna Pepinka i pan farář věděli, jak Bára Elšku miluje, a přáli jí též. Když se jednou panna Pepinka trochu roznemohla a Bára ji s největší ochotností obsluhovala, přesvědčila se o dívčině věrnosti a dobrosrdečnosti tak, že si ji v čas díla brala na faru ke své ruce na pomoc, a konečně tolik důvěry v ní měla, že i klíč od špižírny jí svěřila, což byl u panny Pepinky největší důkaz náklonnosti. Proto jí také odevzdala dohled nad domem, když odjela, čemuž se všecky hospodyně divily a za což se kostelníková na Báru ještě více popudila. Hned se zase povídalo: „Vidíme, takoví nepodařenci mají z pekla štěstí, jak se tam na faře uhnízdila!“ Myslely tím Báru. Nepominul předsudek proti ubohému děvčeti, ona se ale nestarala, mají-li ji lidé rádi, či nemají, nevtírala se mezi chasu ani k hraní, ani k tanci, hleděla si své práce, svého starého táty a fara byla její Praha. Ozývaly se po vsi hlasy, které pravily: „Ta čest se musí tomu děvčeti dát, že jí je v obratnosti a síle málokterý chlapec roven, děvče pak žádné. Kterápak by unesla tak plná vědra vody a ještě si s nimi šla, jak by jí hráli. – A s dobytkem, kdo tak umí? Kůň i býk, kráva i ovce, všecko ji to poslouchá, ona zmůže všecko. Takové děvče je v hospodářství pravé boží požehnání.“ Ale kdyby se byl kterýkoliv chlapec ozval, že by si ji i za ženu vzal, tu hned mámy křičely: „Ne, ne, chlapče, tuto nám nevoď do rodiny, člověk nemůže vědět, kterak to dopadne. A divous to je!“ Opravdu se tedy o děvče ucházet žádný z chlapců nesměl a žertem si nikdo netroufl. Bára nenechala se sebou vládnout, aniž si dala pěknými slovy oči zasypat. Nejvíce ji nenáviděla kostelníková, ačkoliv jí Bára jaktěživa na kříž stéblo v cestu nevložila, ba naopak dobře činila tím, že Josífka před mstou chlapců chránila. Jak dostal který chlapec v kostele od kostelníka pohlavek, zajisté ho chtěl vrátit Josífkovi. Ale kostelníková měla na něj zlost, že je bluma a nechá se bránit od děvčete, že má to děvče rád. Měla zlost, že Bára chodí na faru a že ji mají i tam rádi. Ona by ji zajisté z fary vypíchala, kdyby panna Pepinka nebývala pannou Pepinkou.

Ale Pepinka si nedala do kaše foukat – nejméně od kostelníkové. Jednou udělala kostelníková s učitelovou na pannu Pepinku klep a od té doby spolu dobře nevařily, ačkoliv dříve bývaly jedna ruka. – Pana Vlčka panna Pepinka mnohdy za to sekla, řkouc: „Ach špičatý nůsek rád podrývá.“ To padalo na kostelníkovou, ale Vlček býval na faře vždy beránkem a jen doma pravým Vlčkem.

Přešly dva tři, přešly čtyři dni, co Pepinka odjela. Bára se nemohla dočkat. „Bože, jemnostpane, jakpak daleko je do té Prahy?“ zeptala se Bára pana faráře, když se odpoledne vyspal. To býval v nejlepším rozmaru.

„Měj strpení, děvče, ještě tu být nemohou. Dvacet mil, to je kus země, tři dni potřebujou tam, dva dni se tam Pepinka zdrží a tři dni na zpáteční cestu – spočítej si to.“ Bára počítala dny, a když čtvrtý den nastal, bylo na faře chystání a Bára čítala již jen hodiny. Konečně, když po desáté ven vyběhla vyhlížet, slunce již zapadalo a táta hnal domů, ukázala se na silnici koleska.

„Už jedou!“ křikla Bára, že to po celé faře zaznělo. Pan farář vyšel před vrata, pan kostelník za ním. Bára by byla letěla ráda přijíždějícím vstříc, ale ostýchala se, běhala z místa na místo, a když se koleska již k samé faře blížila, přišla na ni úzkost, srdce jí tlouklo, hrdlo se jí stahovalo, horko i zima ji pocházely. Koleska se zastavila u vrat, nejdříve se z ní vyvalila panna Pepinka a za ní skočila štíhlá postava růžolícího děvčete, na něž farář, kostelník i chasa se zahleděla. Kdyby byla panu faráři nepadla okolo krku a strejčkem ho nenazvala, nebyli by věřili, že to Elška. – Bára z ní oči nespustila. Tu se ale Elška strejčkovi vyvinula z náručí a k ní přistoupila, za obě ruce ji chytla, vzhůru do očí jí zahleděla a svým lahodným hlasem pravila: „Báro, Báro, stýskalo se mi po tobě! Jak ses měla – je Lišaj ještě živ?“

V tu chvíli se pustila Bára do pláče a plakala, až jí srdce usedalo, a nemohla ani odpovědět. Po chvíli teprve si vzdychla: „No, jen když jste už zde, milá Elško!“

Pan farář opakoval po Báře: „No jen když jste již tu. Stýskalo se nám.“

„Chtěli mne tam zdržet ještě den,“ povídala panna Pepinka a kladla přitom kostelníkovi, Báře i služce všeliké věci z kolesky do náručí, „ale šlo mi tu o vás, pane bratře, abyste tu nebyli sami. Také bychom nebyli vystačili s obrokem,“ dodala.

Kolesku dali zase do kolny na odpočinek, panna Pepinka si uložila klobouk do komory, tak neposkvrněný jak ho vzala, uložila, co s sebou přinesla, a rozdala dárky. Bára dostala pěkné pentle k sukni i do vlasů a od Elšky korále na krk. Elška si také přinesla spoustu pěkného oděvu, ale tím by se byla nezalíbila, kdyby si nazpět z Prahy nepřivezla svoje nezkažené, dobré srdce. – Nezměnila se.

„Ach Báro, tys vyrostla!“ bylo první, čemu se Elška divila, když měla kdy s Bárou promluvit a jak náleží si ji prohlídla. Bára byla o hlavu větší než Elška.

„Ach, Elško, vy jste ještě taková hodná, jako jste bývala, ale jste ještě hezčí, kdyby to nebyl hřích, řekla bych, že jste podobná k Panence Marii na našem oltáři.“

„Jdi, co to mluvíš,“ okřikla ji Elška, nikoli ale přísně, „ty mi lichotíš.“

„Bože chraň, mluvím, jak srdce velí. Já se nemohu pohledu na vás ani nasytit,“ upřímně řekla Bára.

„Milá Báro, kdybys přišla do Prahy, tam je pěkných děvčat!“

„Ještě krásnější než vy?“ divila se Bára.

„Baže krásnější,“ vzdychla Elška.

„Jsou v Praze hodní lidé? Je tam krásně? Líbilo se vám tam?“ ptala se po chvíli Bára.

„Ke mně byli hodní všichni, tetinka, učitelka, všechny mě měly rády. Ráda jsem tam byla mezi nimi, ale také se mi stýskávalo po vás a přála jsem si, abys ty u mne byla. Ach, milá Báro, tam je krásně, že si to ani pomyslit nemůžeš! Když jsem viděla Vltavu, zámek, krásné kostely, velikánské domy, zahrady, strnula jsem. A lidu chodí po ulicích jako o procesí, někteří vystrojení i ve všední den, jako by byl svátek, kočáry jezdí ustavičně, hluku a je zvuku tam, že člověk neví, kdo je s kým. No, počkej, příští rok pojedem tam spolu na pouť,“ doložila Elška.

„Co bych já tam dělala, lidé by se mi vysmáli,“ mínila Bára.

„Nevěř tomu, tam si na ulici jeden druhého nevšimne, jeden druhého nepozdraví.“

„To se mi nelíbí, to je divný svět,“ divila se Bára.

Druhý den – byla neděle – se Elška pěkně ustrojila, na hlavu si posadila červenou aksamitovou[^10] čepičku, což bylo právě v módě a velice jí to slušelo, a šla na hrubou. Zraky všech byly v kostele jen po ní obráceny a mnohý z chlapců si myslel – za tebe, děvče, sloužil bych třebas dvakrát sedm roků, kdybych věděl, že tě dostanu.

V kostele bývala Elška vždy pobožná, nevšímala si nikoho kolem sebe, tak i tentokrát, ale když šla z kostela po vsi, teprve se ohlížela kolkolem, pozdravovala se s vesničany, kteří se k ní hrnuli a vítali ji z Prahy. Ona se poptávala, jak se jim vedlo po všecky časy, a zodpovídala jejich otázky. Mnoho se přece za ta tři léta změnilo, jakkoli se to vesničanům ani nezdálo. – Tu tam nebylo stařečka neb stařenky, které vídávala Elška v neděli sedět na záspí nebo v sadě a vyhřívat se na sluníčku. V kole veselé chasy chyběl nejeden párek, protože se již staral o svoje hospodářství. V trávě se batolily děti, jichž Elška neznala, mnohá hlava zbělela, jež šedivá jen byla, vrstevnice Elščiny s chlapci se vodily, neboť nebyly už považovány za nedospělé. Avšak i Elšku žádný neoslovil již „Elško“, každý přidal k jménu i název „panno“.

Když slyšela Elška takové oslovení, zbarvila se jí tvář. Tímto názvem vyslovili prostí vesničané, co Elška dosud sama nevěděla, totiž že už není dítě. V Praze jí říkali zpočátku slečinko, později slečno. Zprvu myslela, že je to posměch, ale když slyšela, že je to obecný titul pro děvčata, nechala si tu módu líbit. Titul „panno“ ji ale více ctil, výše ji povznášel, to dobře cítila, proto ji polil ruměnec panenského studu.

Také kostelníková vyšla na práh, a když šla Elška kolem, zvala ji dovnitř; Elšku měla ráda, ačkoliv pannu Pepinku v lásce neměla. Vyptávala se Elšky, jak se měla v Praze, jak vyhlíží oltář sv. Jana na hradě, zda je to pravda, že most je zlatem dlážděný, a když jí Elška na vše odpovídala, prohlížela si ji od hlavy do paty, ani nitka neušla těm jedovatým očím. Elška se ptala na Josífka.

„Ach, ten se dobře učí, ve škole je první a roste jako z vody. Mnoho, mnohokrát vzpomněl na vás, panno Elško, kdykoli tu na prázdninách býval. Stýskalo se mu, neměl ani s kým se povyrazit. Se zdejší chasou, to se pro něho už nesluší, když je studentem,“ mínila kostelníková. Elška byla sice jiného mínění, ale mlčela. Odpoledne šla Elška navštívit Báru.

Pastýrna byla malá chalupa, nejmenší z celé vsi, ale snad nebyla mimo fary nikde větší čistota jako tam. Stůl, lavice, dvě židlice, lože, truhla a stav byl všechen nábytek, byl ale čistý jako sklo, zdi byly bílé jako křída, vydrhnutý strop se leskl, jako by byl udělán z ořechového dřeva. Na zdi viselo několik obrázků a za nimi zelené letorosty, v poličce se lesklo několik džbánečků a talířů, všecko památky matčina věna. Malá okénka byla v létě vždy otevřená a v nich ve střípkách kvetly bazalky, fialy i rozmarýna. Podlaha nebyla dřevěná, byl to jen utlučený mlat, ale Bára si ji pokryla rohoží, kterou si sama upletla.

U chalupy bylo kousek sadu a malinká květná zahrádka, kterou si Bára pěstovala. Všude a na všem bylo vidět, že obyvatelé chýšky znají málo potřeb, stvoření ale, které v ní vládne, že není prosto krasocitu.

Ani jediné děvče ve vsi, nevyjímajíc služebné, nechodilo si tak prostě jako Bára, ale ani jediné nevyhlíželo celý týden při práci tak čistě jako ona. Její košile, u krku a u rukou nabraná, byla velmi hrubá, ale bílá vždy jak padlý sníh. Suknice tmavá, vlněná, zástěra též hrubá, plátěná, byl celý její oděv, v neděli jen se obula a vzala šněrovačku, v zimě přidala vlněný kabátek. Její ozdobou byla lemovka na sukni, červený tkaloun[^11] u zástěry, červené stužky v černých vrkočích, které jí po zádech dolů visely skoro pod kolena. Děvčata jí mnohdy vytýkala, že chodí po celý týden rozpásaná, ale ona je přece neposlechla, bylo jí tak volno a Elška jí vždy říkala, že jí to lépe sluší bez šněrovačky. Bez marnosti není nikdo, ani Bára bez ní nebyla!

Veliké potěšení měla Bára, že ji Elška navštívila. Vodila ji všude, chlubila se jí zahrádkou, vedla ji do sadu, na pole i na louku k tátovi, který se nemohl Elšce vynadivit, jak vyrostla, zkrátka pochodily všechna místa, kde se před třemi roky honívaly. Pak se usadily do sadu, Bára přinesla na misce smetanu, v níž byl nadroben černý chléb, postavila ji do trávy a jedly s Elškou jako před časy. Přitom jí Bára vypravovala o svojí černé krávě, o Lišajovi a přišla řeč na Josífka.

„A ještě tě nemůže Vlčková vystát?“ ptala se Elška.

„Ba, nemůže, jako by jí sůl do očí sypal, když mne vidí, a když neví nic jiného, haní moje oči, že prý koukám jako pulec.“

„Nehodná je za to!“ hněvala se Elška.

„Ba, nehodná, dokonce když jí neubližuju! Onehdy jsem ale dostala zlost a poslala jsem jí zrcadlo, aby se nejdříve na svoji krásu podívala, než jiného haní.“

„Dobřes udělala,“ smála se Elška, „ale proč se jen na tebe hněvá?“

„Eh, ona svýma baziliščíma očima každého uštkne, nejen mne. Ale snad se proto hněvá, že jsem u vás v pěknějším světle než Josífek a že mne Josífek má rád. Chudák je vždy bit, když se matka dozví, že byl u nás. Dost se mu namluvím, nechoďte k nám, a přece přijde, nemohu tedy za to.“

Elška mlčela, po chvíli se ale ptala: „A máš ty Josífka ráda?“

„Proč bych ho neměla mít ráda, každý na něho kdáče, chudáka malého, jako na mne, jenže on se bránit neumí, je mi ho líto.“

„Což je dosud takový, jaký byl? Vždyť řekla Vlčková, že vyrostl.“

„Lišajovi do podvazků,“ usmála se Bára, hned ale pravila útrpně, „kterak má růst, když dostane od mámy víc buchet do zad než do žaludku.“

„A co tomu říká Vlček, vždyť je to jejich syn?“

„Vlček a Vlčková jedno pásmo. Mají zlost, že by Josífek nerad byl panem páterem. Ty můj pane bože, jako by za to mohl, že se mu to teď nelíbí, vždyť nevolná služba Pánubohu milá by nebyla.“

„Pravdaže ne,“ dosvědčila Elška.

Ještě se chvíli děvčata bavila, pak vyprovodila Bára Elšku domů a od té doby chodívaly zase k sobě, ačkoliv si více na peci s panenkami nehrávaly.

Přátelství těch dvou děvčat nebylo ale sousedkám vhod, začaly si povídat, proč se panna Elška jen s pastýřovic druží, že se to pro ni nesluší, že by měla spíše s rychtářovic, konšelovic[^12] a jinými se družit. Schválně se o tom mluvilo hlasně, aby se to doneslo panně Pepince k uším. Pannu Pepinku to mrzelo, nebylo radno sousedky popudit. Mezi chasu nechtěla ale Elšku poslat, děvčata zvát k sobě na faru nebylo též jaksi slušné. Mluvila o tom s Elškou. Elška krátce rozhodla, že půjde někdy vesnická děvčata navštívit, že však Bára zůstane její nejmilejší družkou. Panna Pepinka neměla nic proti tomu, neboť měla Báru z mnohých příčin ráda. Měla za to, že se Bára sotva kdy provdá, že tady zůstane její pravou rukou, kdyby se měla Elška provdat. Panna Pepinka měla pro Elšku ženicha za lubem, ale nikdo o tom nevěděl, ani sám pan farář. Byl to správce ze sousedního panství, panně Pepince se ten človíček líbil, i zdálo se jí, že by to bylo pro Elšku šikovné zaopatření. Panská pole hraničila se zádušními a pan správce, když zašel až na ten konec, vždy se stavěl na faře. Elška neměla o štěstí, které jí tetinka v duchu chystala, ani zdání a její hlavinkou probíhaly zcela jiné plány nežli ten, stát se paní správcovou. Báře o nich dosud ani nepověděla. Ale Bára vídávala Elšku často zamyšlenou, smutnou a z toho hádala, že jí cosi na srdci leží. Myslela si ale, že se trefí doba, kdy jí to poví. – Nemýlila se. Navzdor tomu, že se sousedky snažily Báru Elšce ve špatném světle ukázat, přece Elška Báře věřila více než jim a ráda ji měla jako kdy jindy. Před svatým Janem Křtitelem večer se děvčata sešla a Elška se Báry ptala: „Budeš házet zítra věneček?“

„Sama bych neházela, ale chcete-li, přijďte před sluncem východem k nám, půjdeme spolu.“

„Přijdu!“

Ráno před sluncem východem stála Elška již v pastýřovic sadu, Bára vedle ní, vázaly na obroučky z vrbových proutků bílé, modré a červené kvítí.

„Na koho budeš myslet?“ ptala se Elška Báry.

„Milý bože, nemám na koho,“ vzdychlo si děvče. „Hodím nazdařbůh věneček, popluje za vaším. Přála bych si jen, až se vdáte, Elško, s vámi jít.“

Elška se odmlčela, ruměnec jí polil tvář. Po chvíli promluvila a podávala Báře ruku: „Tu moje ruka, že zůstanem pohromadě, jestli ty se nevdáš. Já se vdávat nebudu,“ doložila s povzdechem.

„Kterak to mluvíte, Elško, mne málokdo miluje, vás každý, vy budete bohatá, já jsem chudá, vy jste krásná, já jsem nehezká, vy učená, já prosté, hloupé děvče – a měla bych myslet na muže a vy ne?“

„Tetinka mi vždy říkala, že to přijde na libost, jednomu svědčí karafiát, druhému růže, třetímu fiala. Každé kvítko najde svého obdivovatele, každé má svoji krásu. Nesnižuj sebe, nepovyšuj mne, jsme si rovny. Nebudeš opravdu na žádného z chlapců myslet, ani jsi dosud nemyslela?“

„Ne, ne,“ zavrtěla Bára hlavou a usmála se. „Na žádného nemyslím, a když mi přijdou na zálety, zkrátka je sprovodím. Pročpak bych si mysl kalila, proč zlatou svobodu vázala!“

„Kdyby tě ale některý z nich měl rád, tuze rád, a ty jeho, pak bys přece vázat se dala?“ ptala se Elška.

„Což nevíte, Elško, jak to chodí? Dříve by se jeho rodiče smlouvali s mým tatíkem, mnoho-li mi dá, než by směl chlapec si mne vzít. U nás věna není tolik, aby se jím kteříkoli rodiče spokojili, a z milosti přijít do statku nechci, raději bych si mlýnský kámen na krk uvázala a do řeky skočila. Ale kdybych si ho dobrovolně na krk vložila, musela bych sama sobě bláznů nadat. Jestli lajou teď na mne, pak by láli dvojnásob. A nechť jsem, jaká jsem, kytici mám za pasem,“ dodala, zanotovala si a zastrkávala za pas kytici z kvítí, co zbylo z věnce. Pak ale ukázala na ranní červánky a pravila: „Svrchovaný čas!“

Elška rychle dovila věnec a obě děvčata pospíchala k blízkému mostku, který vedl přes řeku na luka. Uprostřed mostku se zastavila. „Hoďme zároveň,“ pravila Elška a držela věneček nad vodou.

„Tedy!“ zvolala Bára a odhodila věneček. Avšak věneček, nedopadl do vody, zůstal viset na vrbě. Na okamžik zůstala Bára zaražená a zaslzela, ale pak odhodlaně pohodila hlavou: „Nechť tam visí, pěkně to kvítí vrbě sluší.“

Elška ale nespustila oči ze svého věnečku, věneček, třesoucí se rukou dolů spuštěný, se okamžik točil na jednom místě, pak ho uchvátila vlna, podala druhé, ta třetí, nesly ho dále a dále, až zmizel děvčatům z očí.

Elška měla sepnuté ruce položené na zábradlí, dívala se planoucím zrakem i tváří za věnečkem, jak ho proud daleko unáší, Bára, podepřena tělem o zábradlí, též za ním mlčky hleděla.

„A tvůj věneček uvázl zde, vidíš, že se vdáš zde!“ ozvala se Elška a obrátila se k Báře.

„Dle toho bychom ovšem neměly být pohromadě, já měla bych zůstat zde, ale vy jít daleko od nás. Nevěřím tomu, ale člověk míní, Pánbůh mění.“

„Ovšem,“ řekla Elška hlasem skoro smutným a sklopila s povzdechem oči na vodu.

„Tedy byste, Elško, tak ráda daleko od nás se dostala, nelíbí se vám zde?“ ptala se Bára a její temně modré veliké oči zpytavě pohlížely do Elščiny tváře.

„Co si to myslíš,“ šeptla Elška, aniž pozvedla oči, „líbí se mi tu, ale…“

„Ale tam daleko je někdo, po němž se mi zde stýská, za tím bych ráda, viďte, Elško?“ dořekla Bára, položila svoji hnědou ruku na bělounké rámě děvčete a pohleděla jí s úsměvem do tváře. Elška pozdvihla k Báře oči, usmála se, ale zároveň se pustila i do pláče.

„Tíží-li vás něco, svěřte se mi, u mne to zůstane pochováno jako v hrobě,“ pravila Bára. Elška položila mlčky hlavu na Bářino rameno, objala ji a jen plakala. Bára ji jemně přivinula k sobě, jako matka svoje děcko, a líbala její rusé vlasy. Vysoko nad hlavami děvčat zpíval skřivan, vznášel se nad vrcholy zelených lesů, slunce vycházelo a polilo zlatou září zelené údolí. Jakub vyšel před pastýrnu, a teprve hlas pastýřské trouby připomněl děvčatům, že je čas jít domů.

„Po cestě si to povíme,“ pravila Bára, když vedla Elšku za ruku z mostku na luční cestu.

„Ale kterak jsi to na mně poznala?“ ptala se Elška.

„I bože, to se lehko pozná. Býváte zamyšlená, někdy smutná, pak zase vám líčko září. Jak jsem vás pozorovala, myslela jsem hned, že vám něco musí být. Uhodla jsem.“

„Jenom jestli to na mně tetinka nezpozoruje a nebude se mne ptát,“ úzkostlivě pověděla Elška, „ona by se hněvala, nelíbil by se jí,“ doložila.

„Zná ho?“

„Viděla ho v Praze, to je on, co pražskou tetu vyhojil.“

„Ten doktor? Vidíme, vy jste mi několikrát o něm povídala, jak hodný je to člověk, co se tedy panně Pepince při něm nelíbí?“

„Nevím, ona jen na něho laje, že je jí protivný,“ skoro plačtivě povídala Elška.

„Což není hezký?“

„Ach, Báro,“ vzdychlo si děvče, „tak krásný člověk není v celém okolí jako on.“

„Snad není bohatý?“

„Bohatý? To nevím; ale co z toho. K čemu bohatství?“

„To je pravda, ale tetinka bude chtít, abyste si vzala bohatého a dobře se zaopatřila.“

„Ne, ne, Báro, já si žádného jiného nevezmu, raději bych umřela.“

„No, vždyť tak zle nebude, a byť i nebyl bohatý, však ona si dá panna Pepinka i pan strejček říci, až jim povíte, že ho máte ráda.“

„Já jim to nesmím povědět, pražská tetinka mi to zakázala, ale slíbila nám, že se postará o naše štěstí, kdyby tetinka bránila. Před týdnem mi psal, že se na druhý měsíc shledáme.“

„Vy si píšete?“

„To je tak. Pražská tetinka neumí psát a je krátkozraká. Hynek, tak se jmenuje, viď, že to je pěkné jméno?“

„Podivné, ještě jsem takové neslyšela,“ mínila Bára a Elška dále povídala: „Hynek se nabídl, že jí listy na mne bude psát. Ona by nepsala, leda jednou za rok, ale on ji pohání k tomu, aby mi vždy nějaké vyřízení psala. Však se tomu strejček diví, že tetinka tak často píše.“

„A jak, když strejček list čte?“

„I holečku, to my jsme si všecko vymysleli, píšeme tak, aby tomu nikdo nerozuměl než my.“

„Je to přece hezká věc, když se člověk něčemu naučí, já bych to nedokázala.“

„I tomu bys lehko se naučila,“ mínila Elška. Právě došly k pastýrně. Vzala Báru za obě ruce, pohlédla jí jasnýma očima do tváře a pravila: „Ani nevěříš, jak mi je nyní volno, jako by mi kámen ze srdce spadl. Nyní mohu s tebou o něm mluvit. Ale,“ doložila s důvěrným přízvukem hlasu, „ty, Báro, nemáš mi co říci?“

„Já?“ zajíkla se Bára a sklopila velké oči, „já – nic.“

„Přece snad slovíčko?“ – „Nic, Elško, nic, pouhé sny!“

„Pověz mi je tedy.“

„Až někdy!“ zavrtěla hlavou Bára, vysmekla ruce z Elščiných, ukazovala na chlív a boudu a doložila: „Vidíte Lišaje, jak se cuká, a Černá se tam ještě oběsí. Chtějí pustit a vaše krávy také jsou již ve stádu, slyším je zvonit. Hned požene tatík kolem. Jděte okolo zahrad, Elško, aby vás selky neviděly a nepomluvily.“

„Eh, ať si mluví, vždyť nedělám nic zlého. Poslechnu tě, jdu, ale co nejdřív si povíme víc,“ pravila Elška a zmizela mezi ploty.

</section>
